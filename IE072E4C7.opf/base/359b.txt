༅། །རྗེ་བཙུན་རྡོ་རྗེ་འཆང་ཆེན་པོ་མཻ་ཏྲི་དོན་གྲུབ་རྒྱལ་མཚན་དཔལ་བཟང་པོའི་རྣམ་པར་ཐར་པ་དད་པའི་སྤུ་ལོང་རབ་ཏུ་གཡོ་བ་ཞེས་བྱ་བ་བཞུགས་སོ། །

༄༅༅། །ཨོཾ་སྭསྟི་སིདྡྷཾ། དཔལ་ལྡན་བླ་མ་དམ་པ་མཻ་ཏྲི་དོན་གྲུབ་རྒྱལ་མཚན་དཔལ་བཟང་པོའི་རྣམ་པར་ཐར་པ་ངོ་མཚར་དད་པའི་སྤུ་ལོང་གཡོ་བ་ཞེས་བྱ་བ་རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་ཞབས་ཀྱི་པདྨོ་དྲི་མ་མེད་པ་ལ་གུས་པས་ཕྱག་འཚལ་ལོ།
།མཻ་ཏྲི་མཁྱེན་བརྩེའི་པད་མཚོ་རབ་ཡངས་ཟབ་དོན་ཆོས་ཀྱི་ནོར་བུས་གཏམས། །ཐུབ་དབང་འཕྲིན་ལས་ཉི་མའི་ཐིག་འཕྲེང་གང་དུ་བཞུགས་པའི་འདབ་བརྒྱའི་ཚལ།
།ཚོགས་གཉིས་ཟེའུ་འབྲུའི་འཛུམ་དཀར་རྩེར་སོན་དངོས་གྲུབ་སྦྲང་རྩིའི་དཔལ་ཡོན་ཅན། །བསྐལ་བཟང་བུང་བའི་ཉེར་འཚོའི་དབང་པོ་འདྲེན་མཆོག་དམ་པར་སྙིང་ནས་འདུད། །གང་གི་དྲིན་ལས་ལྷན་སྐྱེས་བདེ་བ་ཆེ།
།བདེ་བླག་ཉིད་དུ་འབྱིན་པའི་སྐལ་བཟང་གི །སྲིད་ཞིའི་འཇིགས་བྲལ་དཔལ་ལྡན་བླ་མ་ལ། །གུས་པས་འདུད་དོ་སྙིང་དབུས་པདྨོར་བཞུགས། །རྒྱལ་བའི་ཡེ་ཤེས་སྒྱུ་མའི་སྣང་

བརྙན་ལས། །འཇམ་པའི་རྡོ་རྗེར་མཚན་གསོལ་ལྷག་པའི་ལྷ། །མགོན་ཁྱོད་སྙིང་དབུས་པདྨོའི་རྩེར་བཞུགས་ནས། །ཟབ་ཡངས་ངག་གི་མཆོག་སྦྱིན་དེང་འདིར་སྩོལ། །རྒྱལ་བ་རྡོ་རྗེ་འཆང་ཆེན་པོ་དེ་ཉིད་ཆོས་སྐུ་དེ་བཞིན་ཉིད་ལས་མ་གཡོས་བཞིན་དུ།
གཟུགས་སྐུ་གཉིས་ཀྱིས་གང་ལ་གང་འདུལ་གྱི། འཁོར་བ་མ་སྟོངས་ཀྱི་བར་འགྲོ་བའི་དོན་མཛད་པ་ལས། འདིར་མཆོག་ཏུ་གྱུར་པ་མཚན་ཉིད་དང་ལྡན་པའི་རྡོ་རྗེ་སློབ་དཔོན་གྱི་སྐུའི་རྣམ་པར་བསྟན་པ་སྟེ།
དེ་ཡང༌། དེ་ནི་བླ་མ་དཔལ་ཏེ་བླ་མ་དཔལ་གཞན་མིན། །དཔག་མེད་སངས་རྒྱས་ཀྱིས་ཀྱང་རྟག་ཏུ་དེ་ལ་མཆོད། །ཕྱོགས་བཞུགས་སངས་རྒྱས་སེམས་དཔའ་རྟག་ཏུ་དེ་ལ་བདུད། །ཅེས་དང༌།
བྱང་ཆུབ་སེམས་དཔའི་སྡེ་སྣོད་ལས་ཀྱང༌། རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང༌། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་གཏོང་ངོ༌། །ཞེས་པ་དང༌།
རྡོ་རྗེ་གུར་ལས། སློབ་དཔོན་སྟོན་པར་གྱུར་པ་ནི། །སངས་རྒྱས་རྣམས་ཀྱིས་ཕྱག་མཛད་པས། །བདག་ཅག་རྣམས་ཀྱི་ཕ་དང་མ། །ཞེས་དང༌། གང་ལ་གང་

འཚམ་དུ་སྣང་ནས་ཀྱང་སེམས་ཅན་གྱི་དོན་མཛད་དོ། །སེང་གེར་སྣང་ནས་ཀྱང་སེམས་ཅན་གྱི་དོན་མཛད་དོ། །མདོ་ལས། རྒྱལ་པོས་འདུལ་བ་ལ་རྒྱལ་པོ། དགེ་སྦྱོང་གིས་འདུལ་བ་ལ་དགེ་སྦྱོང༌། བྲམ་ཟེས་འདུལ་བ་ལ་བྲམ་ཟེ།
དྲི་ཟས་འདུལ་བ་ལ་དྲི་ཟ་རྒན་པོའི་གཟུགས་སུ་སྤྲུལ་ཏོ། །ཞེས་པ་དང༌། སངས་རྒྱས་མཉམ་སྦྱོར་ལས། རེ་འགའ་ཞི་ལ་རེ་འགའ་ཁྲོ། །རེ་འགའ་བགེགས་ཆེན་གདོན་མཛད་ཅིང༌། །སྐྱེ་དང་རི་བོ་ཐམས་ཅད་དོ།
།ཞེས་དང༌། བ་ཚྭ་ཅན་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། །ང་ཉིད་སློབ་དཔོན་གཟུགས་འཛིན་ཏེ། །ང་ཡིན་སྙམ་དུ་ཡིད་བྱོས་ལ། །དེ་ཚེ་དེ་ལ་གུས་པ་བསྐྱེད། །ཅེས་དང༌། རྡོ་རྗེ་གུར་ལས།
རྡོ་རྗེ་སེམས་དཔའ་ལྟ་བུ་ཡི། །དེ་ལྟར་སློབ་དཔོན་གཟུགས་འཛིན་ཏེ། །སེམས་ཅན་རྗེས་སུ་བཟུང་དམིགས་ནས། །ཕལ་པའི་གཟུགས་སུ་གནས་པའོ། །ཞེས་དང༌། འཕགས་པ་ཀླུ་སྒྲུབ་ཀྱི་རིམ་པ་ལྔ་པ་ལས།
མཆོད་པ་ཐམས་ཅད་སྤངས་ནས་ནི། །བླ་མ་མཆོད་པ་ཡང་དག་བརྩམ། །དེ་མཉེས་པས་ནི་ཀུན་མཁྱེན་པའི། །ཡེ་ཤེས་མཆོག་ནི་ཐོབ་པར་འགྱུར། །ཞེས་གསུངས་པ་ལྟར། ཅེས་སོགས་ཀྱིས་མཚོན་ནས་མདོ་རྒྱུད་བསྟན་བཅོས་དྲི་མ་མེད་པ་ཇི་སྙེད་པ་ལས་ལན་ཅིག་མ་ཡིན་པར་ནན་ཏན་ཏུ་བཀའ་སྩལ་པ་དག་གིས་ལེགས་པར་གྲུབ་པ་ཡིན་ནོ།
།དེ་ལྟ་བུའི་རྡོ་རྗེ་སློབ་དཔོན་དག་གི་ཡོན་ཏན་རྟོགས་པ་བརྗོད་པའང་དོན་དང་ལྡན་ཞིང་གླེང་བར་བྱ་བའི་འོས་ཡིན་ཏེ།
ཇི་སྐད་དུ། བཅོམ་ལྡན་འདས་ཀྱི་མདོ་ལས། འདི་ལྟར་འཇིག་རྟེན་ན་རིགས་ཀྱི་བླ་མར་གྱུར་པ་ཤཱཀྱ་རྣམས་ཀྱི་སྐྱེས་པའི་རབས་བཟུང་ཞིང་ཀུན་ཆུབ་པར་བྱས་ནས་གཞན་ལ་ཡང་རྒྱ་ཆེར་བསྙད་ན་ཆོས་དང་མཐུན་པའི་བསོད་ནམས་ཀྱི་ཕུང་པོ་དཔག་ཏུ་

མེད་པ་འབྱུང་ལ། ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་པ་ཡིན་ནོ། །ཞེས་པ་དང༌། རྒྱུད་ལས་ཀྱང༌། སློབ་དཔོན་ཡོན་ཏན་གླེང་བྱ་ཡིན། །སྐྱོན་རྣམས་ནམ་ཡང་མ་ཡིན་ནོ། །ཞེས་དང༌། སངས་རྒྱས་དང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལ།
བསྐལ་པ་གངྒའི་ཀླུང་གི་བྱེ་མ་སྙེད་དུ་བསྙེན་བཀུར་བ་བས་ནི། རྡོ་རྗེ་སློབ་དཔོན་གྱི་བ་སྤུའི་བུ་ག་ལ་ཏིལ་མར་གྱིས་བྱུགས་པ་བསོད་ནམས་ཆེས་ཁྱད་པར་འཕགས་སོ།
།ཞེས་དང༌། ལྷ་སྐུ་བྱེ་བ་སྟོང་བསྒོམས་པས། །བླ་མ་དྲན་པ་བསོད་ནམས་ཆེ། །ཞེས་དང༌། དུས་གསུམ་གྱི་སངས་རྒྱས་ཐམས་ཅད་ཀྱི་ཡོན་ཏན་བརྗོད་པ་བས། རྡོ་རྗེའི་སློབ་དཔོན་གྱི་ཡོན་ཏན་གྱི་ཆ་ཤས་ཙམ་བརྗོད་པའང་བསོད་ནམས་ཆེས་ཆེར་གྲུབ་པ་ཡིན་ནོ།
།ཞེས་དང༌། གང་དག་རྒྱ་མཚོའི་གོས་ཅན་རྡུལ་སྙེད་ཀྱིས། །རྒྱལ་བ་རྒྱ་མཚོའི་རྨད་བྱུང་ངོ་མཚར་གཏམ། །སྲིད་མཐའི་བར་དུ་དབྱངས་སུ་བསྒྲགས་པ་ལས།
།འདི་ན་མཚན་ལྡན་རྡོ་རྗེ་སློབ་དཔོན་གྱི། །ཡོན་ཏན་རྟོག་པ་བརྗོད་པ་ཆ་ཤས་ཙམ། །བརྗོད་པའང་བསོད་ནམས་དཔག་ཏུ་མེད་དོ་ཞེས། །བསླུ་མེད་དམ་པའི་གཏམ་གྱིས་ཡིད་དྲངས་ནས། །བདག་གི་ཡིད་འདི་ཚུལ་འདིར་ཞུགས་པར་གྱུར།
།ཡིད་འོང་མཚན་དཔེའི་ཚོགས་ཀྱིས་སྤྲས་པའི་སྐུ། །ཡིད་འཕྲོག་ཚངས་དབྱངས་ལྟ་བུར་སྙན་པའི་གསུང༌། །ཡིད་བཞིན་ནོར་ལྟར་འགྲོ་ལ་སྙོམས་པའི་ཐུགས། །ཡིད་ལ་རེ་བའི་འབྲས་སྩོལ་དེར་ཕྱག་འཚལ།
།སྐུ་གསུང་ཐུགས་ཀྱི་གསང་བ་མི་ཟད་པ། །བདག་ལྟ་བྱིས་པའི་བློ་ཡི་ཅི་ཞིག་བརྗོད། །འོན་ཀྱང་ཇི་ལྟར་པདྨོའི་འབྱུང་གནས་ཀྱི། །རིན་ཆེན་མཐའ་དག་ལེན་པར་སུ་ཡིས་ནུས། །ཆ་ཤས་བླངས་པས་འདོད་དགུ་སྦྱིན་པ་ལྟར།
།

ཅུང་ཟད་བརྗོད་འདིའང་དོན་དང་བཅས་པ་ཉིད། །མ་ལུས་རིགས་ཀྱི་ཁྱབ་བདག་རྡོ་རྗེ་འཆང༌། །རྩོད་པའི་དུས་འདིར་བཤེས་གཉེན་སྐུར་བསྟན་ནས། །རྣམ་མང་འགྲོ་ལ་ཕན་བདེ་སྩོལ་མཛད་པ། །རྒྱལ་སྲས་བླ་མའི་རྣམ་ཐར་ཅུང་ཟད་བརྗོད།
།འདིར་བདག་ཅག་རྣམས་ཀྱི་དཔལ་ལྡན་བླ་མ་དམ་པ་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ངོ་བོ་རིགས་ཐམས་ཅད་ཀྱི་བདག་པོ་གདན་གསུམ་ཚང་བའི་དེད་དཔོན་རྒྱལ་བ་ཁྱབ་བདག་རྡོ་རྗེ་འཆང་ཆེན་པོ་དང་གཉིས་སུ་མ་མཆིས་པའི་མཚུངས་མེད་རྗེ་བཙུན་དམ་པ།
མཆོག་ཏུ་བདེ་བར་གཤེགས་པའི་བསྟན་པ་རིན་པོ་ཆེ་ལ་གཅེས་སྤྲས་སུ་མཛད་པ། སེམས་ཅན་ཐམས་ཅད་ལ་བུ་གཅིག་པ་ལྟར་ལྷག་པར་བརྩེ་བའི་ཐུགས་རྗེ་ཅན་བདེན་པ་གཉིས་ཟུང་དུ་འཇུག་པའི་ཏིང་ངེ་འཛིན་དང༌།
རིམ་པ་གཉིས་ཀྱི་ཟབ་དོན་རྡོ་རྗེའི་རྣལ་འབྱོར་ལ་ཐུགས་རྟག་ཏུ་མི་གཡོ་བ། མཁས་པ་དང་གྲུབ་པའི་དབང་ཕྱུག་དུ་མའི་ས་འཛིན་གྱི་སྤོ་ལས་ལེགས་པར་བབས་པའི་ལུང་དང་མན་ངག་ཟབ་མོའི་བདུད་རྩིའི་རྒྱུན་དུ་མས་ཐུགས་ཀྱི་ཁྱོན་ཡང་དག་པར་གང་བའི་བསྟན་པའི་གངས་ཅན་མཚོར་སྐལ་བ་དང་ལྡན་པ་རྣམས་ལ་སྡེ་སྣོད་གསུམ་ལས་བྱུང་བའི་གདམས་པ་དང༌།
རྗེས་སུ་བསྟན་པ་དག་གིས་སོ་སོ་རང་རང་གི་སྐལ་བ་དང་མཐུན་པར་རྒྱུད་སྨིན་པ་དང༌། གྲོལ་བར་མཛད་པའི་ཆོས་ཀྱི་དེད་དཔོན་ཆེན་པོ། །ཆོས་ཀྱི་དབང་ཕྱུག །ཕྱོགས་བཅུར་དམ་པའི་ཆོས་ཀྱི་རྔ་སྒྲ་ལྷག་པར་སྒྲོག་པའི་སྐྱེས་བུ་དམ་པ།
སྐྱེས་བུ་ཁྱུ་མཆོག་དེ་ནི་ངེས་པར་སྟོབས་བཅུ་མངའ་བའི་གོ་འཕང་ལས་མ་གཡོས་བཞིན་དུ་ལོངས་སྤྱོད་རྫོགས་པའི་སྐུ་དང༌། མཆོག་གི་སྤྲུལ་པའི་སྐུ་དང༌། རྒྱལ་བའི་སྲས་པོ་སེམས་དཔའ་

དང༌། རང་སངས་རྒྱས་དང༌། འཕགས་པ་ཉན་ཐོས་དང༌། ལྷ་དང༌། ལྷ་མ་ཡིན་དང༌། ལྟོ་འཕྱེ་ལ་སོགས་པའི་དབང་པོ་དང༌། རྒྱལ་པོ་དང༌། བློན་པོ་དང༌། ཁྱིམ་བདག་དང༌། བྲམ་ཟེ་དང༌། ཀུན་ཏུ་རྒྱུ་དང༌། ཁྱབ་འཇུག་དང༌།
དབང་ཕྱུག་དང༌། ཚངས་པ་དང༌། ཉི་མ་དང༌། ཟླ་བ་དང༌། མུ་སྟེགས་ཅན་གྱི་སྟོན་པ་དང༌། སེང་གེ་དང༌། མཁའ་ལྡིང་དང༌། གླང་པོ་ཆེ་དང༌། སྤྲེའུ་ལ་སོགས་པ་དང༌། གཟིངས་དང༌། ཟམ་པ་དང༌། མཚོ་དང༌།
རྫིང་བུ་དང༌། མཆོད་པ་དང༌། གཙུག་ལག་ཁང་དང༌། སྐྱེད་མོས་ཚལ་དང༌། སྨན་དང༌། བདུད་རྩིའི་ཟས་དང༌། སྐོམ་དང༌། གོས་དང༌། རིན་པོ་ཆེ་དང༌། ལྗོན་ཤིང་དང༌། བུམ་པ་བཟང་པོ་དང༌། དཔག་བསམ་གྱི་ཤིང་ལ་སོགས་པ་གང་ལ་གང་འདུལ་གྱིས་འདུལ་བའི་སྐུའི་རྣམ་པ་མཐའ་ཡས་པ་དག་གིས་ཞིང་མཐའ་ཡས་པ་དག་ཏུ་སེམས་ཅན་གྱི་དོན་མཛད་པ་ནི་བསམ་གྱིས་མི་ཁྱབ་པ་ལས།
ཀུན་མཁྱེན་ཐུབ་པའི་དབང་པོའི་བསྟན་པའི་རྒྱལ་སྲིད་ལ་མངའ་མཛད་ནས།
བཤད་སྒྲུབ་གཉིས་ཀྱི་མཛད་པས་ལུང་རྟོགས་ཀྱི་རྒྱལ་ས་མཛེས་པར་བྱེད་པའི་ཆོས་ཀྱི་འཁོར་ལོས་སྒྱུར་བའི་རྒྱལ་པོ། ཉོན་མོངས་ནད་ཀྱིས་གཟིར་བའི་འཁོར་བ་པ་རྣམས་ལ་ཟབ་རྒྱས་ཆོས་ཀྱི་བདུད་རྩིས་ཟུག་རྔུ་གཏན་ནས་འབྱིན་པར་བྱེད་པའི་སྨན་པའི་རྒྱལ་པོ།
སྲིད་པའི་མཚོ་ལས་བསྒྲལ་ཏེ་མྱ་ངན་ལས་འདས་པའི་གླིང་དུ་བདེ་བླག་ཏུ་འཁྲིད་པར་བྱེད་པའི་དེད་དཔོན་ཆེན་པོ། བདག་དང་བདག་གིར་འཛིན་པའི་ལིང་ཏོག་གིས་བློ་གྲོས་ཀྱི་མིག་ལོང་བའི་ཕྱིན་ཅི་ལོག་གི་གཡང་སར་གོམ་སྟབས་འཆོས་པ་རྣམས་ཡང་དག་ལམ་ལ་བཀྲི་བར་མཛད་དེ།
རྣམ་པ་དང་མཆོག་གི་གྲོང་ཁྱེར་ཆེན་པོར་འཁྲིད་པར་བྱེད་པའི་ས་མཁན་ཆེན་པོ།
ཆོས་

ཀྱི་འབྱོར་པས་འཕོངས་པའི་འགྲོ་བ་རྣམས་ལ་ཆོས་ཀྱི་དཔལ་འབྱོར་ཕུན་སུམ་ཚོགས་པ་སྦྱིན་པར་བྱེད་པའི་ཆོས་ཀྱི་སྦྱིན་བདག་ཆེན་པོ། མདོ་རྒྱུད་དགོངས་འགྲེལ་དང་བཅས་པའི་མངའ་བདག་ཏུ་གྱུར་ཏེ། མཁས་གྲུབ་ཀུན་གྱིས་བསྟེན་པའི་གནས་སུ་གྱུར་པ།
རྒྱ་བོད་གསུང་རབ་མཐའ་དག་གི་གླེགས་བམ། མདོར་ན་དགེ་ལེགས་མཐའ་དག་བསྐྲུན་པར་མཛད་པའི་བདག་ཉིད། རྗེ་བཙུན་བླ་མ་དམ་པ་འདིའི་རྣམ་པར་ཐར་པ་རྡོ་རྗེ་འཆང་དང་དབྱེར་མ་མཆིས་པས་ཇི་ལྟ་བ་བཞིན་སུ་ཞིག་གིས་བརྗོད་པར་ནུས།
འོན་ཀྱང་གདུལ་བྱ་ཐ་མལ་པ་རྣམས་ལ་ཇི་ལྟར་སྣང་བའི་ཚུལ་མདོ་ཙམ་ཞིག་བརྗོད་པར་བྱ་སྟེ། མཁའ་འགྲོ་ཆོས་སྐྱོང་རྣམས་ཀྱི་སྣང་བ་སྩོལ་ཞིག
།དེ་ཡང་མཉམ་མེད་ཤཱཀྱའི་རྒྱལ་པོའི་ཕན་བདེའི་འཕྲིན་ལས་བཤེས་གཉེན་དམ་པར་སྤྲུལ་སྐུའི་ཚུལ་བསྟན་པ། རྗེ་བཙུན་མཻ་ཏྲི་དོན་གྲུབ་རྒྱལ་མཚན་དཔལ་བཟང་པོའི་རྣམ་པར་ཐར་པ་འདི་ལ་དོན་བདུན་ཏེ།
འགྲོ་བ་ལྷ་མི་རྣམས་ཀྱི་བཀུར་གནས་སུ་འོས་པའི་སླད་དུ་ཆོ་རིགས་དང་ལྡན་པ་སྐུ་འཁྲུངས་པའི་ཚུལ། འཁོར་བ་སྡུག་བསྔལ་གྱི་རྒྱ་མཚོར་གཟིགས་ནས་མི་རྟག་པས་ཐུགས་རྒྱུད་བསྐུལ་ཏེ་དམ་པའི་ཆོས་སྒོར་ཞུགས་ནས་བསྟན་པའི་རྩ་བ་ཚུལ་ཁྲིམས་ཇི་ལྟར་ནོས་པའི་ཚུལ།
ཡོངས་འཛིན་དམ་པ་རྣམས་དང་མཐུན་པར་དགེ་བའི་བཤེས་གཉེན་བསྟེན་ཏེ་ཐོས་བསམ་གྱི་སྒྲོ་འདོགས་བཅད་པའི་ཚུལ། ཐོས་བསམ་གྱི་སྒྲོ་འདོགས་བཅད་པའི་དོན་རྣམས་རྩེ་གཅིག་ཏུ་ཉམས་སུ་བཞེས་པས་ཐུགས་རྒྱུད་ལ་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་འཁྲུངས་ཏེ་སྙིང་པོའི་དོན་བླངས་པའི་ཚུལ།
རང་སྨིན་ནས་གཞན་སྐལ་ལྡན་གྱི་གདུལ་བྱ་རྗེས་སུ་གཟུང་བའི་ཚུལ།
རྟག་འཛིན་བཟློག་ནས་འཕྲད་པར་དཀའ་

བའི་འདུ་ཤེས་བསྐྱེད་པའི་སླད་དུ་མྱ་ངན་ལས་འདའ་བའི་ཚུལ་བསྟན་པ། འཕྲིན་ལས་ཀྱིས་བསྟན་པའི་རྒྱུན་ཇི་ལྟར་གནས་པའི་ཚུལ་ལོ། །འཆི་མེད་གྲུབ་པའི་རིགས་ཀྱི་ས་འཛིན་རྩེར། །འཇམ་དབྱངས་མཁྱེན་བརྩེའི་འཚམས་སྨིན་རོལ་པ་ལས།
།ལེགས་འོངས་ཐུབ་བསྟན་པད་ཚལ་བཞད་པའི་གཉེན། །རྗེ་བཙུན་ཉིན་བྱེད་དབང་པོ་ལ་ཕྱག་འཚལ། །དང་པོ་ལ། དེ་ལ་རྗེ་བཙུན་དམ་པ་འདིའི་རིགས་ཕུན་སུམ་ཚོགས་ཤིང་གཞན་ལས་ཁྱད་དུ་འཕགས་པའི་ཆེ་བ་ནི་འདི་ལྟར།
འཇིག་རྟེན་ན་རྒྱལ་རིགས་དང༌། བྲམ་ཟེ་དང༌། རྗེ་རིགས་རྣམས་ཆེ་བར་བྱེད་པ་ལ། དེ་རྣམས་ཀྱི་ནང་ནས་མཆོག་ཏུ་གྱུར་པ་རྒྱལ་རིགས། དེ་ལས་ཀྱང་མཆོག་ཏུ་གྱུར་པ་ཤཱཀྱའི་རིགས་དེ་ལ་རེ་ཞིག་ན་རྒྱ་གར་དུ་རྒྱལ་པོ་སྐྱ་སེང་ལ་བུ་མིག་བྱ་ལྟར་མས་ནས་འགེབས་པ།
སོར་མོ་དྲ་བས་འབྲེལ་བ་མཚན་དང་ལྡན་པ་ཞིག་བལྟམས། མཚན་མཁན་ལ་བསྟན་པས། འདིས་ཡང་ན་དགྲ་ཐམས་ཅད་འཇོམས།
ཡང་ན་ཡབ་ཀྱི་རྒྱལ་རིགས་འཕྲོག་ཟེར་བ་ལ། ཧ་ཅང་ཡ་འུད་དུ་གྱུར་ནས་བདག་ཏུ་མ་བཟུང་བར་འབངས་རི་ཁྲོད་པ་རྣམས་ལ་སྦྱིན། དེ་དག་གིས་གསོས་པ་ན་ཁོང་རྣམས་ཀྱིས་ཟོས་པའི་ལྷག་མ་མི་ཟ། ནགས་ཚལ་རྣམས་ཀྱིས་གྲིབ་བསིལ་དང་རླུང་སྐྱོབས་སོགས་བྱེད།
བྱ་དང་སྤྲེའུ་ལ་སོགས་པས་ཤིང་ཏོག་འབུལ། གར་གནས་སུ་འོད་ཁྱིལ་ལེ་ཡོང་བ་སོགས་བསོད་ནམས་དང་ལྡན་པའི་རྣམ་འགྱུར་དུ་མ་བྱུང༌། ཁོང་ཆེར་སྐྱེས་ནས་ང་སུའི་བུ་ཡིན་དྲིས་པ་ལ།
ལོ་རྒྱུས་བསྙད་པས་ཐུགས་ཕྱུངས་ནས་ནགས་དང་རི་ལ་སོགས་པ་གཅིག་ནས་གཅིག་བརྒྱུད་ཅིང༌། འཁྱམས་པས་ཡར་ལྷ་ཤམ་བུའི་མགུལ་དུ་ཕེབས། དེ་ནས་ཤེལ་བྲག་གི་རྩེར་བྱོན། དེའི་

ཚེ་ཕྱག་བྱས་ཕྱུགས་འཚོ་བའི་རྫི་བོ་མང་པོས་འོད་ཆེན་པོ་ཞིག་ལམ་སྟེང་དེར་བབས་པ་མཐོང༌། སང་ཉིན་རི་དེ་ལ་སོགས་ལྷ་བོན་པོ་སོགས་བོད་ཀྱི་རིགས་པ་ཅན་གྱི་མི་བཅུ་གཉིས་ཀྱིས་གཙོ་བྱས་ལྷ་མཆོད་བྱེད་མི་མང་དུ་བྱུང་བ་ལ།
ཕྱུགས་རྫི་རྣམས་ཀྱིས་ཁྱེད་ཚོས་ལྷ་མཆོད་ལེགས་མདང་ལྷ་ཞིག་འོད་ཀྱི་རྣམ་པར་བྱས་ནས་བསངས་ཁྲུས་ཀྱི་རྫིང་ཁར་བབས་སོང་ཞེས་བཤད། ལྷ་མཆོད་པ་རྣམས་ཀྱིས་ཕྱིན་པ་ན། རྫིང་ཁ་ན་ཁྱེའུ་གཞོན་ནུ་འོད་ཀྱི་རང་བཞིན་མཚན་དང་ལྡན་པ་ཞིག་འདུག་ནས།
ཁྱེད་གང་ནས་བྱོན་བྱས་པས་གནམ་ལ་མཛུབ་མོ་བཙུགས། འདི་ངེས་པར་གནམ་ནས་བབས་པར་འདུག་པས་ངེད་རང་རྣམས་ཀྱི་དཔོན་དུ་གདན་འདྲེན་ཟེར།
ཁྱེམ་ཏོག་ལ་སོགས་པ་ཐམས་ཅད་སྦྲེལ་ནས་ཁྲི་བྱས། ཁོང་རང་རྣམས་ཀྱི་གཉའ་བ་ལ་བཏེག་ནས་སྤྱན་དྲངས་པས། བོད་ཀྱི་རྒྱལ་པོ་ལ་སྔ་བ་གཉའ་ཁྲི་བཙན་པོ་ཞེས་བྱ་བར་གྲགས། དེ་ནས་གདུང་རབས་ཉི་ཤུ་རྩ་ལྔ་ནས།
འཕགས་པ་ཀུན་ཏུ་བཟང་པོའི་སྤྲུལ་པ་ལྷ་ཐོ་ཐོ་རི་སྙན་ཤལ་ཞེས་བྱ་བ་བྱོན། དེའི་ཚེ་སྔ་དྲོ་ཉི་མའི་ཟེར་ལ་བྱོན་པའི་ཚུལ་དུ་རིན་པོ་ཆེའི་ཟ་མ་ཏོག་གི་ནང་དུ་ཙིནྡྷ་མ་ཎིའི་གཟུངས་ཞེས་བྱ་བ་གཙུག་ཏོར་དྲི་མེད་དང༌།
མུ་ཏྲའི་ཕྱག་རྒྱ་ཞེས་པ་གསེར་གྱི་ཨོཾ་བཞི་སྒྲོམས་སུ་བྲིས་པ་དང༌། དབང་སྐོང་ཕྱག་བརྒྱ་པ་དང༌། ཤེལ་གྱི་མཆོད་རྟེན་ལ་སོགས་པ་རྒྱལ་པོའི་ཁང་ཐོག་ཏུ་བབས། རྒྱལ་པོ་འཁོར་བཅས་ཀྱིས་དེ་གང་ཡིན་ངོ་མ་ཤེས་མོད།
བྱོན་པ་ཙམ་གྱིས་བོད་ལ་བདེ་སྐྱིད་བསམ་གྱིས་མི་ཁྱབ་པ་བྱུང་བས། མཚན་སྙན་པོ་གསང་བར་བཏགས་ཏེ་གསེར་སྐྱེམས་དང་གཡུ་སྔོན་ལ་སོགས་པ་བྱས། དེས་ན་རྒྱལ་པོ་འདིའི་རིང་ལ་དམ་པ་ཆོས་ཀྱི་དབུ་བསྙེངས་པ་ཞེས་གྲགས།
དེ་ནས་གདུང་

རབས་ལྔ་ནས་འཕགས་པ་སྤྱན་རས་གཟིགས་ཀྱི་སྤྲུལ་པ་རྒྱལ་པོ་སྲོང་བཙན་སྒམ་པོ་བྱོན། བལ་བཟའ་དང༌། རྒྱ་བཟའ་ལ་སོགས་པ་བས། ཇོ་བོ་མི་བསྐྱོད་རྡོ་རྗེ་དང༌། ཤཱཀྱ་མུ་ནེ་ལ་སོགས་པ་རྟེན་ཁྱད་པར་ཅན་སྤྱན་དྲངས།
དམ་པའི་ཆོས་ཀྱི་སྲོལ་བཏོད། དེ་ནས་གདུང་རབས་ལྔ་ནས་འཇམ་དཔལ་གྱི་སྤྲུལ་པ་རྒྱལ་པོ་ཁྲི་སྲོང་ལྡེ་བཙན་བྱོན། དེའི་རྗེས་སུ་རྒྱལ་པོ་གླང་མ་ཇིང་ཡོན་དུ་གྲགས་པ་བྱུང༌། དེའི་རྗེས་གླང་དར་མ་བྱུང༌།
དེ་ལ་འོད་སྲུངས་དང་ཡུམ་བསྟན་གཉིས་སུ་གྱེས་པའི། འོད་སྲུངས་ནི། སྐུ་ཤིན་ཏུ་གཅེས་པས་ཉིན་མོ་མིས་བསྐོར། མཚན་མོ་མར་མེའི་འོད་ཀྱིས་སྲུངས་པས་ན་འོད་སྲུངས་ཞེས་ཟེར། འོད་སྲུངས་ཀྱི་སྲས་ལ།
ལྡེ་དཔལ་འཁོར་བཙན། དེའི་ཆེན་མའི་སྲས་སྐྱིད་ལྡེ་ཉི་མ་མགོན་ཡིན་པས་དེ་ལས་མངའ་རིས་ཀྱི་རྒྱལ་པོ་བྱུང༌། ཆུན་མའི་སྲས་བཀྲ་ཤིས་བརྩེགས་པའི་དཔལ། འདི་གཉིས་ཀྱི་རྒྱལ་སྲིད་གང་ཡོད་རྣམས་ཡུམ་བརྟན་གྱིས་ཕྲོགས་པས་མངའ་རིས་ལ་བྲོས་ནས་མངའ་རིས་ཀྱི་རྒྱལ་པོ་མཛད་པ་ཡིན།
བཀྲ་ཤིས་བརྩེགས་པ་དཔལ་ལ་སྲས་གསུམ་བྱུང་བ། དཔལ་ལྡེ། འོད་ལྡེ། སྐྱིད་ལྡེ་གསུམ་ཡིན་ཏེ། འདི་གསུམ་ལ་སྨད་དུ་བཞུགས་པའི་ལྡེ་གསུམ་ཟེར།
དཔལ་ལྡེ་སྲས་མང་དུ་ཡོད་པ་ལས་ལྷ་རྩེ་བ། དེ་ནས་རིམ་བཞིན་བརྒྱུད་དེ་གདུང་རུས་གཅིག་གིས་གཅེན་གྱི་ཕྱག་ཕྱིར་འབྲངས་པ་ལ། གཡུ་ས་གཡང་མར་གྲགས་པ་སེང་གེའི་མགོ་ཅན་གྱིས་གཙོ་བྱས་དངོས་པོ་ཁྱད་པར་ཅན་རྔན་པར་གནང་ནས།
ཁྱོད་རང་ཉང་བར་གྱི་ཡུལ་འདི་སྐྱོང་གསུང། ཉང་བར་དུ་བཞུགས་ནས་མཁར་བརྩེགས་ཏེ་དེ་ཉིད་བཟུང་བས། བོད་རྒྱལ་པོས་བཏབ་པའི་མཁར་ཡིན་པས།
བོད་མཁར་

བ་ཞེས་སུ་གྲགས། དེ་ནས་རིམ་བཞིན་བརྒྱུད་དེ་རོང་གཡག་སྡེར་ཕེབས། གདུང་མ་འཁྲུལ་བ་དཔལ་འབྱོར་བཟང་པོ་ལ་སྲས་གཉིས། ཤཱཀྱ་མགོན་པོ། བཤེས་གཉེན་བཟང་པོ། རྗེ་ཉིད་ཀྱི་ཡབ་ཕྱི་མ་ཉིད་ནི་གྲུབ་ཐོབ་ཀྱི་བླ་མ་མང་པོས་ཕྱག་བཞི་པའི་སྤྲུལ་པར་ལུང་བསྟན་ཅིང༌།
སྐབས་ཤིག་དབུས་གཙང་གཉིས་གཡུལ་ཐུག་དུས་ཡབ་ཉིད་དབུས་པའི་དཔུང་གི་དཀྱིལ་དུ་འཐུམས་པས། གཙང་པ་རྣམས་ཀྱིས་ཡབ་ཤོར་བ་གཞིར་བཅས་བྱས།
དབུས་པ་རྣམས་ཀྱིས་དམག་གི་དཀྱིལ་ལ་རལ་གྲི་མེ་འབར་བ་ཞིག་རྒྱུག་པ་མ་གཏོགས་མ་མཐོང༌། གཡུལ་གྱེས་ནས་མི་རྟ་གང་ལའང་སྐྱོན་ཅུང་ཟད་མ་བྱུང་སོགས་ཀྱི་ལོ་རྒྱུས་གཞན་ཡང་ཤིན་ཏུ་མང་བ་ཡོད། ཡུམ་བུ་འདྲེན་རྒྱལ་མོ་ནི།
ངོ་ཚ་ཤེས་ཤིང་ཁྲེལ་ཡོད་པ། གཏོང་བ་ལ་དགའ་ཞིང་དད་པ་ཆེ་བ་སོགས་ཡོན་ཏན་དཔག་ཏུ་མེད་པ་དང་ལྡན་པ། དེ་ཉིད་ལ་སྲས་ལྕམ་སྲིང་བརྒྱད་ལྷག་ཙམ་འཁྲུངས་པ་ལ། དང་པོ་ཚེ་དབང་རབ་བརྟན།
གཉིས་པ་ནོར་བུ་ཚེ་བརྟན། གསུམ་པ་དཔོན་ས་ཤཱཀྱ་དཔལ་གྲུབ། བཞི་པ་རྡོ་རྗེ་ཚེ་བརྟན། ལྔ་པ་སྒྲོལ་མ་དཔལ་འཛོམ། དྲུག་པ་ཨ་མགོན་དོན་གྲུབ། བདུན་པ་ལེགས་མཛེས་སྒྲོལ་མ་ནི། སྙིགས་དུས་ཀྱི་འགྲོ་བ་འདྲེན་པར་སྤྲུལ་པའི་སྐུར་བསྟན་པའི་རྒྱལ་ཚབ་རིན་པོ་ཆེའི་ཡུམ།
བརྒྱད་པ་དཔལ་རབ་བརྟན་རྗེས་མ་དཔལ་འདྲེན། དཔལ་རབ་བརྟན་ནི་དགུང་ལོ་བཅོ་ལྔ་ལ་གཤེགས། སླར་དེ་ཉིད་དུ་ཇོ་བོ་དྲུང་པ་རྣམས་ཀྱི་སྲས་པོར་སྐུ་འཁྲུངས།
རིན་པོ་ཆེ་ཤཱཀྱ་བློ་ལྡན་པས། མཚན་ཤཱཀྱ་དཔལ་འབྱོར་དུ་བཏགས། སྐུ་སྐྱེ་བ་མང་པོ་དྲན། སློབ་དཔོན་པདྨས་སོག་ཟློག་པར་ལུང་བསྟན། སྔོན་གྱི་བསོད་ནམས་ཀྱི་མཐུ་ལས་ཕྱག་

རྫས་དཔག་མེད་འཕྲལ་འཕྲལ་ཡོད་ཀྱང་ཆོས་ཕྱོགས་ཁོ་ན་ལ་གཏོང་བ། མདོར་ན་ཞལ་ངོ་འདི་པའི་རིགས་ལ་ཤཱཀྱའི་རྒྱལ་བརྒྱུད་བོད་ཆོས་རྒྱལ་རིམ་པར་བྱོན་པ་སོགས་ནས་བཟུང་སྟེ། ཆོས་མཛད་ན་མཁས་གྲུབ་དང༌། འཇིག་རྟེན་མཛད་ན་འཇིག་རྟེན་ལ་དགོས་པའི་ཡོན་ཏན་དང་ལྡན་པ་འབའ་ཞིག་འབྱུང་སྟེ།
མདོར་ན་སྐུའི་ཚ་མོ་ཆོས་ལགས་ཤིག་གིས་ཀྱང་སྨྱུང་གནས་སྟོང་རྩ་ཡང་ལྷག་པའི་མང་པོ་མཛད་པས། དཀར་མེའི་མེ་ཏོག་ལ་ཡང་འཕགས་པ་ཐུགས་རྗེ་ཆེན་པོའི་སྐུ་བྱོན་པ་སོགས་ཡོན་ཏན་གྱི་ཚོགས་བསམ་གྱིས་མི་ཁྱབ་པ་མངའ་བའི་རིགས་སུ་བཞུགས་པ་ལས།
རྗེ་ཉིད་ཨ་མགོན་དོན་གྲུབ། དེ་ལྟར་ཡབ་ཡུམ་དེ་དག་ལ་སྲས་ཀྱི་བལྟམས་ཡུལ་ནི།
བོད་ཆོལ་ཁ་གསུམ་ལས་བར་གྱི་ཆ། དབུས་གཙང་རུ་བཞི་ལས་རོང་གཡག་སྡེ་ཞེས་བྱ་བའི་ཡུལ་ལས། རི་རྣམས་རྩྭ་དང་མེ་ཏོག་འབབ་ཆུས་བརྒྱན་པ། ཀླུངས་རྣམས་སྣ་ཚོགས་འབྲུ་དང་ཕྱུགས་ཀྱིས་གང་བ། སངས་རྒྱས་ཀྱི་བསྟན་པ་ཕྱོགས་བཅུར་འཕེལ་བར་བྱེད་པའི་ཆོས་གྲྭ་ཆེན་པོ་འབྲས་ཡུལ་སྐྱེད་མོས་ཚལ་གྱི་ཤར་ལྷོ་ཕྱོགས།
པཎ་གྲུབ་དབང་པོ་གྷ་ཡ་དྷ་རའི་གནས་མཆོག་ཁ་རེག་དང༌། རྒྱལ་བ་ལོ་རས་པའི་བཞུགས་གནས་དམ་པ་དཀར་པོ་ཆོས་ལུང་དང་ཉེ་བའི་ས།
རོང་གཡག་སྡེར་བདག་གིར་མཛད་པའི་གཞིས་དཔལ་འབྱོར་རབ་རྒྱས་ཞེས་བྱ་བར་སྐུ་འཁྲུངས་པར་གྱུར་ཏོ། །དེ་ཡང་རྗེ་ཉིད་ཡུམ་གྱི་སྐུ་ལ་ཞུགས་པའི་དུས་སྐུ་ཤིན་ཏུ་བདེ་བ་དང༌།
སྐུ་ཁམས་ཤིན་ཏུ་དངས་ཤིང༌། ཡང་ཡང་ཐུགས་བདེ་གསལ་མི་རྟོག་པའི་ངང་ལ་འགྲོ་བ་དང༌། མནལ་མལ་མཆོག་ཏུ་བཟང་བ་ཡང་ཡང་དུ་ཡོང་བ་དང༌། ཟོ་མདོག་བདེ་བ་ལ་སོགས་པའི་རྟགས་བསམ་གྱིས་མི་ཁྱབ་པ་

བྱུང༌། དེ་ནས་ཁྱི་ལོ་གཟའ་སྐར་ཚེས་གྲངས་ཤིན་ཏུ་བཟང་བའི་ཉི་མ་སྔ་དྲོའི་ཆ་ལ། ཡུམ་གྱི་སྐུ་ལ་མི་བདེ་བ་དང་བསྙེལ་བའི་ཆ་ཤས་གཏན་མེད་པར་སྐུ་ཁམས་སེང་བའི་རྣམ་པ་ཞིག་ཤར་ཏེ། ངོ་མཚར་བའི་བལྟས་དུ་མ་དང་བཅས་ཏེ་བདེ་བར་བལྟམས་སོ།
།ནམ་མཁའ་ཤིན་ཏུ་དངས་པ། མེ་ཏོག་གི་ཆར་ལ་སོགས་པ་དགེ་བའི་ལྟས་བསམ་གྱིས་མི་ཁྱབ་པ་དང༌། དེ་ནས་བཟུང་སྟེ་ལོ་རེ་ཞིག་གི་བར་མི་ནད་ཕྱུགས་ནད་སོགས་ཀྱང་མེད་ཅིང༌།
ཡུལ་ཕྱོགས་སུ་ལོ་ལེགས་པ་ལ་སོགས་པ་འཇིག་རྟེན་པ་རྣམས་ལའང་བདེ་སྐྱིད་ཕུན་སུམ་ཚོགས་པ་བྱུང་བ་དང༌། དེའི་བྱིན་རླབས་ཀྱིས་རྗེས་སུའང་ངེད་བོད་མཁར་བའི་མིས་ས་ཆ་བཟུང་བ་འདི་ཚོ་ལོ་ངེས་པར་ལེགས་པ་ཡོང་གསུང་བ་སོགས་ཡོད་ནའང༌།
བདག་སོགས་མ་རིག་པས་བསྒྲིབས་པ་རྣམས་ལ་སྣང་ཡིད་ཆེར་མ་བྱུང༌། ཕྱིས་སོར་སྔར་གྱི་ལོ་རྒྱུས་དང༌། རང་རེ་ལ་རྒྱུས་ཡོད་པའི་ལོ་སོགས་ལ་བསམ་བློ་བཏང་བས་དེ་རྣམས་ཤིན་ཏུ་ཡིད་ཆེས་པ་བྱུང་ལགས།
དེ་ལྟར་རྒྱལ་བས་ལུང་བསྟན་སེམས་དཔའ་མཆོག །སྐྱེས་བུ་དམ་པ་དེ་ནི་འདིར་བྱོན་པས། །དེ་ཚེ་ས་སྟེང་རིམས་ནད་འཁྲུག་ལོང་མེད། །རིན་ཆེན་སྨན་དང་འབྲུ་ཡིས་ཡོངས་གང་སྟེ།
།སྐྱེ་རྒུའི་འབྱོར་པ་རྫོགས་ལྡན་དུས་བཞིན་གྱུར། །སྐུ་གཞོན་ནུའི་དུས་ན་ལྗགས་ཀྱི་དཀྱིལ་ན་ཨ་ཡིག་ཤིན་ཏུ་གསལ་བ་དང༌། ཐུགས་རབ་ཀྱང་ཤིན་ཏུ་ཆེ་བ་ཡོད་པ་ལ། མི་གྲིབ་ཅན་ཞིག་གིས་སྐས་ལ་བབས་པ་དང༌།
རྗེ་འདི་ཉིད་ཀྱི་སྐུ་རྩེད་ཀྱིས་སྐས་ཀྱི་འོག་ལ་ཕེབས་པ་ཐུག་པས། ཨ་དེ་ཡལ་སྐུ་ཁམས་ཀྱང་རྒྱངས་པ་ཞིག་གི་བར་ལ་ཤིན་ཏུ་ཉོག་པ་དང༌། ཐུགས་རབ་ཀྱང་ཅུང་ཟད་ཆུང་དུ་སོང་བ་ཞིག་བྱུང༌།
རང་བཞིན་གྱིས་སྐམས་ཆགས་ཆུང་ཞིང་ཆོས་

ལ་ཐུགས་འགྲོ་བ། དབེན་ས་འབའ་ཞིག་བསྟེན་པའི་བག་ཆགས་ཆེད་དུ་སད་པས། གཡའ་རི་གངས་རི་སོགས་མཐོ་ཞིང་སྤྲིན་དང་ན་བུན་གྱིས་གཏིབས་པའི་རིགས་གཟིགས་པ་ན་དགྱེས་ཚོར་ཆེན་པོ་མཛད་པ་དང་ང་ཡ་གིར་ཅིས་ཀྱང་འགྲོ་གསུང་བ་ཞིག་སྣང༌།
ཡང་དགུང་ལོ་བདུན་ཙམ་བཞེས་པའི་དུས་ཁོང་ལྕམ་སྲིང་རྣམས་ལ་ཀློག་ཡིག་གི་སློབ་དཔོན་དགེ་བཤེས་གནས་ལུགས་ཟེར་བའི་ཀློག་ཤིན་ཏུ་བཟང་བ་ཞིག་གིས་ཀློག་ཡིག་འབུལ་བ་དང༌།
ཡབ་བཤེས་གཉེན་བཟང་པོ་དེ་ཉིད་ཀྱིས་རྗེ་འདི་ཉིད་ལ་དེ་ལྟར་མི་དགོས་ཀྱང་གཞན་ལྕམ་སྲིང་རྣམས་ལ་དགོས་པའི་གཟིམས་ཁང་གནམ་སྒོ་མ་ཤིན་ཏུ་ལེགས་པ། ལྷའི་གཞལ་ཡས་ཁང་འདྲ་བ་ཞིག་ཏུ་ལོ་གསུམ་གྱི་བར་བཅུར་དག་གནང་བའི་ཀློག་ཡིག་སློབ་པ་གནང་བ་དང༌།
བཞེས་སྤྲོ་སོགས་ཀ་ར་བུ་རམ། བྱེ་མ་ཀ་ར་ཤིང་ཏོག་གི་རིགས་ལ་སོགས་པ་དཔག་ཏུ་མེད་པ། ལྷའི་ལོངས་སྤྱོད་འདྲ་བས་ལྕམ་སྲིང་རྣམས་མཉེས་པར་མཛད།
རྗེ་འདི་ཉིད་ཀྱིས་ནི་རིང་པོ་མ་ལོན་པར་ཀློག་ཡིག་སོགས་ཕུལ་དུ་ཕྱིན་པ་མཁྱེན། འོན་ཀྱང་ལྕམ་སྲིང་གཞན་རྣམས་ཀྱི་ཆེད་དུ་དེ་གར་བཞུགས། དེའི་སྐབས་ཤིག་ཡབ་ཀྱི་རིན་པོ་ཆེ་ཤཱཀྱ་བློ་ལྡན་པ་སྤྱན་དྲངས་ཏེ།
ནི་གུ་ཆོས་དྲུག །སུ་ཁ་ཆོས་དྲུག །ཡེ་ཤེས་མགོན་པོ་ཕྱག་དྲུག་པ་ལ་སོགས་པ་ཤངས་པ་བཀའ་བརྒྱུད་ཀྱི་ཆོས་རྣམས་དང༌། བདེ་མཆོག་སྙན་བརྒྱུད་ལ་སོགས་པ་རྗེ་མར་པ་ནས་བརྒྱུད་པའི་ཟབ་ཆོས་བསམ་གྱིས་མི་ཁྱབ་པ་གསན།
རྗེ་འདི་ཉིད་ཀྱིས་གསོལ་བ་བཞེས་པའི་སྐབས་ཙམ་མ་གཏོགས། དག་བྱེད་པའི་སྟོང་ར་ཉིན་མཚན་འཁོར་ཡུག་ཏུ་བཟླ་བ་སོགས་མཛད་པས། རིན་པོ་ཆེ་ཤིན་ཏུ་མཉེས་ཏེ། ནང་སོ་རིན་

པོ་ཆེ་ངའི་ཟླ་ལ་ཨེ་འབྱོན། བྱོན་ན་རྟོགས་ལྡན་གངས་ཀྱི་སེང་གེ་འདྲ་བ་ཞིག་ཡོང་བ་འདུག་གསུངས། ཤིན་ཏུ་མཉེས་པ་མཛད། ང་རང་གི་བསམ་བློ་ཡོད་ཙམ་ནས་དུས་དང་རྣམ་པ་ཀུན་ཏུ་རི་མགོ་མཐོ་བ་ཞིག་མཐོང་དུས་ཡ་གིར་ཆུ་འཐུང་གི་སྒྲུབ་པ་འབའ་ཞིག་བྱེད་རྒྱུ་བྱུང་ན་དགའ་བ་ལ་དགོངས་པ་དང༌།
ཨེ་ཡོང་བསམ་པ་འབའ་ཞིག་ཡོད། རིན་པོ་ཆེ་ལ་ལགས་སོ་ལགས་ཞུས། ཡང་ངེད་སྐུ་མཆེད་རྣམས་ཀྱི་གཞོན་ཤོས་དཔལ་རབ་བརྟན་ལ་རིན་པོ་ཆེ་དེ་ཉིད་ཀྱི་ཕྱག་གིས་དབུ་ལ་ཞུམ་ཞུམ་མཛད།
མི་འདིས་ཀྱང་ཆོས་མཛད་ན་གཡག་སྡེ་སྨྱོན་པ་ཟེར་བའི་གྲུབ་ཐོབ་ཅིག་བྱས་ཆོག་པ་འདུག་གསུང༌། དེ་ན་རྗེ་འདི་ཉིད་སྐུ་གཞོན་ནུ་ནས་སེམས་ཅན་ལ་ཕན་པ་ལྷུར་ལེན་པ་དང༌།
བྱིས་པ་སྐུ་རྩེད་ཀྱི་ཕྱག་གཡོག་པ་རྣམས་ལ་ཡང་ཤིན་ཏུ་བྱམས་ཤིང་ཐུགས་གརྩིགས་ཆེ་བ་དང༌། ཆོས་འཆད་པའི་ཆོས་ཁྲི་བརྩིག་པ་དང༌། ཆོས་འཆད་པའི་ཚུལ་དང༌། ཡང་འཕྲལ་སྐབས་འགར་ནི་སྐུ་སྤྱོད་ཀྱང་ཤིན་ཏུ་རྩལ་བའི་ཚུལ་དུ་ཡོད་པ་དང༌།
སྐབས་ཤིག་ཁོང་ལྕམ་སྲིང་གསུམ་གྱིས་རི་ཟེ་ལ་ཕེབས་པས་ཕ་དམ་པ་སངས་རྒྱས་ཀྱི་སྒྲུབ་ཁང་གི་ཐོད་རིར་ཕེབས། གཅེན་མོ་གཉིས་ཀྱིས་གཟིགས་མོ་དང་མེ་ཏོག་འཐུ་བ་ལ་ཐག་རྒྱང་པ་ཕེབས།
རྗེ་འདི་ཉིད་ཀྱི་ཐུགས་ལ་ང་བཙུན་པ་བྱེད་པའི་ཆོས་སྡེ་འབྲས་ཡུལ་སྐྱེད་མོས་ཚལ་དེ་གང་ན་ཡོད་དགོངས་པ་དང༌། ལམ་དེ་ཡང་གང་ན་ཡོད་དགོངས་ཅུང་ཟད་ཐུགས་ཡེངས་པ་ལས།
རོང་ཆུང་གི་དམ་པ་ཞབས་རྗེས་སུ་གྲགས་པའི་ཐད་ཀྱི་ལམ་ལ་ཛོ་ཀི་གཉིས་སྔ་རྟིང་ལོག་གེ་འགྲོ་ཡི་འདུག་པ་ལས་དེ་གཉིས་གང་ལ་འགྲོ་གཟིགས་པས། སྐྱེད་མོས་ཚལ་ཕྱོགས་ལ་འགྲོ་ཡི་འདུག་པ་ལས།
སྐྱེད་མོས་ཚལ་

གྱི་ལམ་དེ་འདི་ན་ཡར་ལ་ཡོད་དགོངས། ལམ་དང་ལུང་པ་ཆོས་སྡེ་ཇི་ལྟ་བ་བཞིན་ཐུགས་ལ་གསལ་བྱུང་བ་དང༌། སྔོན་ཆད་སྐུ་ན་གཞོན་པས་མཚན་གསན་པ་ཙམ་ལས་མེད་ཀྱང༌། རྒྱལ་བ་བྱམས་ཆེན་རབ་འབྱམས་པ་དེ་ཉིད་ཀྱི་མཚན་ནས་སྨོས།
ཞེས་པ་དང༌། བསྙེལ་བ་དང་ངལ་བ་ཡང་མེད་པར་སྐྱེད་མོས་ཚལ་གྱི་ཕྱོགས་ལ་ཕྱག་འཚལ་ཞིང་བཞུགས་པས། ཉི་མ་ཕྱི་མོར་སོང་བ་དང་གཅེན་མོ་གཉིས་ཀྱི་དགོངས་པ་ལ། རྗེ་འདི་ཉིད་གར་སོང་སྐུ་རྦབ་བྱུང་བ་ཡིན་སྙམ་ཧ་ལས་ནས་བྱོན་པས།
ད་ནང་ལྟད་མོ་མཛད་ས་དེ་ག་ན་སྤྱན་ཆབ་བསིལ་ཞིང་ཕྱག་འབའ་ཞིག་འཚལ་གྱི་བཞུགས་འདུག །གཅེན་མོ་ལེགས་མཛེས་དྲུང་གིས་ཨོ་ལོ་འདི་ན་ཅི་མཛད་ཀྱི་ཡོད་གསུངས་པས།
ཁྱེད་སྐུ་མཆེད་ཀྱི་མེ་ཏོག་སྲབ་མོ་སྤར་མོ་གང་པོ་འདིས་ཅི་ཡོད། ངས་ནི་སྐྱེད་མོས་ཚལ་ཕྱོགས་ལ་ཕྱག་འཚལ་ཞིང་བསྡད་གསུང༌། འོ་ན་དེ་ན་སུ་ཡོད་ཞུས་པས། དེ་ན་ཀུན་མཁྱེན་རིན་པོ་ཆེ་བཞུགས་མོད་ཧེ་ཧེ་གསུང་འདི་སྐོར།
རྗེ་དེ་ཉིད་ཐུགས་རྗེས་ཤིན་ཏུ་འཛིན་པའི་ཅི་གསུང་སྐྱོ་ངལ་མེད་པར་བསྒྲུབ་པའི་སོག་པོའི་རྒྱལ་པོའི་བླ་མ་ལ་སྐུ་རྩེད་དང་བཅས་པའི་གསུང་ལགས། ཁོང་པས་ཨ་ཙ་ར་དེ་གཉིས་གང་ལགས་ཞུས་པས།
ཨ་ཙ་ར་ཟེར་བ་རྒྱ་གར་གྱི་སྤྲང་པོ་ལ་ཟེར་བ་ཡིན་མོད། ཁྱོད་ཁ་ཚུམ་གསུང༌། དེར་རྗེས་ཛོ་གི་གར་སོང་མ་ཤེས་གསུང༌། དོན་ལ་མགོན་པོ་ཞལ་ཡིན་འདུག་པར་བསམ་མོ། །སྔོན་ནས་སྟོབས་བཅུའི་འབྱོར་པ་བཟུང་བ་ལས།
།བསམ་ཤིང་འགྲོ་བའི་དོན་དུ་གང་བྱོན་པ། །དེ་དག་ཆུང་ངུའི་དུས་ནས་རྒྱལ་སྲས་ཀྱི། །རླབས་ཆེན་སྤྱོད་པས་སྐྱེ་རྒུའི་ཉེར་འཚོར་གྱུར། །གཉིས་པ་འཁོར་བ་སྡུག་བསྔལ་གྱི་རྒྱ་མཚོར་

གཟིགས་ནས་མི་རྟག་པས་ཐུགས་རྒྱུད་བསྐུལ་ཏེ་དམ་པའི་ཆོས་ཀྱི་སྒོར་ཞུགས་ནས་བསྟན་པའི་རྩ་བ་ཚུལ་ཁྲིམས་ཇི་ལྟར་ནོས་པའི་ཚུལ་ནི། འཁོར་བའི་གྲོང་ཁྱེར་མེ་འོབས་ལྟར་གཟིགས་ནས། །ཐུབ་བསྟན་པད་མཚོར་ཞུགས་ཏེ་གངས་ཅན་གྱི།
།མཁས་གྲུབ་རྣམས་ཀྱིས་གཙུག་གིས་ལེགས་བསྟེན་པའི། །ཆོས་ཀྱི་རྒྱལ་པོ་ཁྱོད་ལ་ཕྱག་འཚལ་ལོ། །དེ་ནས་བཅོམ་ལྡན་འདས་ཀྱི་མདོ་ལས། ཁྱིམ་པ་རྣམས་ནི་མེ་འོབས་ན་གནས་པ་ལྟ་བུ།
རབ་ཏུ་བྱུང་བ་རྣམས་ནི་བསིལ་ཁང་ན་གནས་པ་ལྟ་བུའོ། །ཞེས་སོགས་དང༌། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་བརྟེན་ལགས་པར་གསུངས། །ཞེས་སོགས་གསུངས་པ་ལྟར། འཁོར་བའི་ཁྱིམ་ཐབས་ནི་འཇིགས་ཤིང་ཉམ་ང་བའི་སྡུག་བསྔལ་ཐམས་ཅད་ཀྱི་རྩ་བར་གཟིགས།
མཐོ་རིས་དང་བྱང་ཆུབ་བསྒྲུབ་པའི་ལམ་ནི་ཕན་བདེ་ཐམས་ཅད་ཀྱི་མེད་དུ་མི་རུང་བའི་གཞི་ཆེན་པོ་ལྷག་པའི་ཚུལ་ཁྲིམས་ཀྱི་བསླབ་པ་ཁོ་ནར་དགོངས་ཏེ་མོས་པ་དང༌།
འཁོར་བ་འདི་སྡུག་བསྔལ་གྱི་རྒྱ་མཚོར་འདུག །ད་ལྟ་འཇིག་རྟེན་ན་སྡེ་དཔོན། ཕྱུག་པོ་ཆེན་པོ་འདི་ཚོ་ལ་ནོར་ལོངས་སྤྱོད་ཆེན་པོ་འདུག་ཀྱང་ལོ་བརྒྱ་ཚུན་ལ་མི་འཆི་བའི་མི་ནི་ཅི་ཡང་མེད།
ཤི་བའི་རྗེས་སུ་རང་ལ་ཁྱེར་རྒྱུ་ཅི་ཡང་མི་ཡོང༌། ནོར་མི་དགོས་རང་གི་ལུས་ཀྱང་བྱ་ཁྱིས་ཟ་བ་སོགས་བྱས་ཏེ་འཁྱེར་རྒྱུ་མི་ཡོང༌། ཤི་བའི་རྗེས་སུ་སྡིག་པ་ཆེན་པོ་རྣམས་ནི་དམྱལ་བ་སོགས་སུ་སྐྱེ་དགོས་པ་ཡིན་འདུག
།ངེད་རང་ལ་ཡང་ད་ལྟ་མི་ནོར་ལོངས་སྤྱོད་དཔག་ཏུ་མེད་པ་འདུག་ཀྱང༌། རང་འཆི་ཙ་ན་འདི་རྣམས་ཀྱིས་ཕན་རྒྱུ་མི་འདུག །འཇིག་རྟེན་པ་འདི་ཚོའི་སྙིང་གི་རྗེ་བ་ལ།
སྡུག་པ་ལ། ཁོང་ཚོས་བསམ་བློ་མཐོངས་འདུག །གང་བྱུང་བ་ན། ཡང་

ད་ལྟ་དམག་བྱེད་དུས་རང་ལ་སྐྱོན་བྱུང་གི་དོགས་ཁྲབ་ཕུབ་གྱོན། མི་ལ་ཐེབས་ལ་རེ་མདའ་དང་གྲི་མདུང་ཁྱེར་འགྲོ་བ་འདི་རྣམས་ཀྱི་བསམ་པ་ལོག་ལུགས་ལ་དགོངས་པ་དང༌། ད་ལྟ་ནི་རང་རེ་རྣམས་ལ་ན་ཚ་རེ་བྱུང་དུས་ཀྱང་སྡུག་བསྔལ་ཅི་ཡང་ཡོང་གི་འདུག
།ཤི་བའི་རྗེས་སུ་དམྱལ་བ་སོགས་སུ་སྐྱེས་ན་ཅི་འདྲ་བྱེད། ད་ལྟའི་སྡེ་དཔོན་ལ་སོགས་པའི་གཟི་བརྗིད་ཆེ་ཆེ་མོ་འདི་པས་ནི་གནོད་པ་མིན་པ་ཕན་པ་མི་འདུག
།དེས་ན་ཆོས་མིན་པ་གང་གིས་ཀྱང་མི་ཕན་འདུག །ངེད་རང་གི་སྐུ་མདུན་བཟང་ཆེན་དྲུང་གིས་ཀྱང་ཆོས་རང་མཛད་པའི་དགོངས་པ་ཡོད་འདུག་ཀྱང་སྡེ་པས་མ་ཁྲོལ་བས་མཛད་རྒྱུ་མ་བྱུང་འདུག །ང་ལས་གང་ལ་ཐུག་ཀྱང་ཆོས་རང་བྱེད།
དེ་ཡང་ཆོས་པ་ཤིན་ཏུ་བཟང་བ་ཞིག་བྱེད་དགོངས་སྔ་མོ་ནས་ཐུགས་བསམ་དེ་ཀ་འབའ་ཞིག་ཡོད་པ་ལས། འབྲས་ཡུལ་སྐྱེད་མོས་ཚལ་ནས་ཀུན་མཁྱེན་འབུམ་རབ་འབྱམས་པ་ཤེས་རབ་རྒྱལ་མཚན་དཔལ་བཟང་པོ་དེ་ཉིད་གཡག་སྡེ་སྨྱོལ་གཞིས་ཀ་དཔལ་འབྱོར་རབ་རྒྱས་སུ་སྤྱན་དྲངས།
ཞལ་ངོ་རྣམས་ཀྱིས་ཟབ་རྒྱས་ཀྱི་བཀའ་ཆོས་བསམ་གྱིས་མི་ཁྱབ་པ་གསན། དཔལ་རྣམ་ཐོས་ཀྱི་བུའི་དཔལ་འབྱོར་ལྟར་བསྙེན་བཀུར་ཞབས་ཏོག་གིས་མཆོད་པའི་དུས་སུ་རྗེ་འདི་ཉིད་ཀྱིས་རྒྱལ་བུ་དོན་གྲུབ་དང་ཚུལ་མཚུངས་པ་བཞིན་དུ་ང་ནི་ད་ལྟ་ཉིད་དུ་རབ་ཏུ་བྱུང་བ་བྱེད་དོ་གསུང༌།
ཡུམ་སྲས་སུས་ཀྱང་བཤོལ་མ་ཐེབས་པ་ལས། ཀུན་མཁྱེན་ཆོས་ཀྱི་རྒྱལ་པོ་དེ་ཉིད་ཀྱིས་ཉི་མ་གཉིས་གསུམ་གྱི་འགྱང་མཛད།
གཞིས་ཀ་རིན་ཆེན་སྤུངས་པར་ཕོ་ཉ་བ་དྲག་ཏུ་བཏང༌། ཡབ་འཇམ་དཔལ་བཤེས་གཉེན་བཟང་པོ་སྤྱན་དྲངས། ཡབ་ཡུམ་བཀའ་བགྲོས་ལེགས་ཚོགས་འགྲིག་སྟེ་

ཐམས་ཅད་མཁྱེན་པའི་ལམ་བསྒྲུབ་པ་ལ་མེད་དུ་མི་རུང་བའི་གཞི་ཆེན་པོ་ནི། ལྷག་པའི་ཚུལ་ཁྲིམས་ཀྱི་བསླབ་པ་ཁོ་ནར་དགོངས་ཏེ། ངེས་པར་འབྱུང་བའི་ཐུགས་ཀྱི་བསམ་པ་སྟོན་གྱི་ཟླ་བ་ལྟར་དཀར་ཞིང་དྲི་མ་མེད་པས་ཀུན་ནས་བླངས་ཏེ།
དགུང་ལོ་བཅོ་ལྔ་ལ་ཀུན་མཁྱེན་སངས་རྒྱས་འཕེལ་དེ་ཉིད་ཀྱི་སྐུའི་སྤྲུལ་པ་འབུམ་རབ་འབྱམས་པ་ཤེས་རབ་རྒྱལ་མཚན་དེ་ཉིད་ཀྱི་དྲུང་དུ་ཁྱིམ་པའི་རྟགས་མཐའ་དག་གཞི་མདོའི་རྩྭ་ལྟར་དོར་ཞིང༌།
ངུར་སྨྲིག་གི་རྒྱལ་མཚན་སོགས་རབ་ཏུ་བྱུང་བའི་རྟགས་ཡང་དག་པ་བཞེས་པའི་སྒོ་ནས་བར་མ་རབ་བྱུང་དུ་བསྒྲུབས་ཏེ། མཚན་མཻ་ཏྲི་དོན་གྲུབ་རྒྱལ་མཚན་དཔལ་བཟང་པོར་གསོལ་ལོ། དམ་པ་འདི་རབ་ཏུ་བྱུང་བས།
སངས་རྒྱས་ཀྱི་བསྟན་པ་དང༌། ལྷའི་ཕྱོགས་ནི་ཟླ་བ་ཡར་ངོ་བཞིན་འཕེལ་བར་གྱུར་ལ། ནག་པོའི་ཕྱོགས་དང་ལྷ་མ་ཡིན་རྣམས་ནི་འགྲིབ་པར་གྱུར་ཏེ། སྙན་པའི་གྲགས་པས་ས་སྟེང་ཐམས་ཅད་ཁྱབ་ཅིང༌།
ས་བླའི་ལྷ་རྣམས་ཀྱིས་རྒྱལ་ཆེན་རིགས་བཞིའི་ལྷ་རྣམས་དང༌། རྒྱལ་ཆེན་རིགས་བཞི་པ་རྣམས་ཀྱིས་སུམ་ཅུ་རྩ་གསུམ་པ་རྣམས་ལ་བསྒྲགས་ཤིང༌། དེ་བཞིན་དུ་འོག་མིན་གྱི་བར་བསྒྲགས་པར་གྱུར་ཏེ།
དྲན་པ་ཉེར་གཞག་ལས། སྐྱེས་བུ་དམ་པ་རྣམས་རབ་ཏུ་བྱུང་བའི་ཚེ་འདི་ལྟ་བུ་འབྱུང་བར་བཤད་པའི་ཕྱིར་རོ། །ངུར་སྨྲིག་གི་རྒྱལ་མཚན་གྱིས་མཛེས་པར་བྱས་ཤིང༌། བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་གི་དངོས་པོ་དང་འདྲ་བར་གྱུར་ཏེ།
མི་རྣམས་ཀྱིས་ཀྱང་སྐུ་སྐྱ་བོའི་དུས་རྩལ་ཆེ་ལ་སྐུ་རྩེད་ལ་མཉེས་པ་དེ་ལ། རབ་ཏུ་བྱུང་མ་ཐག་འདི་འདྲའི་ཞི་དུལ་ལ་ཞུ་བ་བྱུང༌། གསུམ་པ་ནི།
དེའི་ཕྱི་ལོ་དཔལ་འབྲས་ཡུལ་སྐྱེད་

མོས་ཚལ་གྱི་ཆོས་གྲ་ཆེན་པོར་ཕེབས། གནས་ཀྱི་སློབ་དཔོན་མཁས་གྲུབ་དམ་པ་བྲག་དཀར་རབ་འབྱམས་པ་བསྟན་པ་རབ་རྒྱས་ལ་གནས་བརྟན་ཞུས། ཀུན་མཁྱེན་ཆོས་ཀྱི་རྒྱལ་པོ། དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་ལ་མང་ཇ་གདན་ནོན་གྱི་བསྙེན་བཀུར།
འབུལ་བ་འགྱེད་བཅས་སོགས་བསམ་གྱིས་མི་ཁྱབ་པ་འདྲེན་པར་དཀའ་བའི་ཞབས་ཏོག་མཛད། དེའི་དུས་སྐབས་ཤིག་རྗེ་འདི་ཉིད་སྐུ་གཞོན་ནུའི་སྤྱོད་པ་མཛད་དེ།
བཞུགས་གྲལ་སོགས་མི་མཛད་པར་གླིང་གསེབ་ལ་ཕེབས། བྱམས་ཆེན་རབ་འབྱམས་པའི་འདུ་ཁང་ཡིན་པ། དེང་སང་སྟག་རྩེ་དགོན་གསར་བའི་ཤག་ཏུ་གྲགས་པ་དེར་ཕེབས། དེའི་ནང་ན་ཁམ་བུ་སྡོང་པོ་ཞིག་ཡོད་པ་དེ་ལ་ཕྱག་རེག་སྟེ་འདི་སྔར་གྱི་འདུ་ཁང་རྙིང་པ་དེ་ཡིན་སྙམ་པ་དང༌།
འདི་ཡིན་གྱི་ངོས་གསལ་མེད་པའི་བྱམས་ཆེན་རབ་འབྱམས་པའི་གྲ་པ་མང་པོ་ཡང་ཐུགས་ལ་གསལ་བྱུང་གསུང༌། ཡང་དེའི་དུས་སུ་དཀའ་བཅུ་པ་ཉིད་ཀྱིས་ནང་སོ་རིན་པོ་ཆེ་དེའི་དུས་སུ་སུ་ལགས་ཞུས་པས།
སྐུ་རྩེད་ཀྱི་ཚུལ་དུ་ཁྱོད་ཁ་དེ་ཚུམ། ཁ་སང་གི་བྱ་བ་དེ་རིང་མི་དྲན་པའི་སྔར་གྱི་དེ་སུས་དྲན་གསུང༌། དེ་ནས་ཉེ་བར་བཟུང་སྟེ་ཆོས་གྲ་ཆེན་པོ་འབྲས་ཡུལ་སྐྱེད་མོས་ཚལ་གྱི་དགེ་འདུན་འདུས་པ་རྒྱ་མཚོའི་དབུས་སུ་བཀའ་དང་བསྟན་བཅོས་མཐའ་དག་གསན་ཞིང༌།
དེ་དག་ལ་ཐོས་བསམ་གྱི་སྒྲོ་འདོགས་བཅད་དེ་ཕུལ་དུ་ཕྱིན་པར་མཛད་དོ། །དེ་ནས་དགུང་ལོ་ཉི་ཤུ་རྩ་ལྔ་བཞེས་པའི་ཚེ།
དཔལ་གཞིས་ཀ་རིན་ཅེན་སྤུངས་པ་ནས་རིགས་ལྡན་སྤྲུལ་པའི་ཆོས་རྒྱལ་རིན་ཅེན་དབང་གི་རྒྱལ་པོས་བཀའ་ཡིས་བསྒོས་ཏེ། བྱང་ངམ་རིང་གི་ཆོས་གྲྭ་ཆེན་པོར་ཡོངས་སུ་གྲགས་པའི་པོ་

ཏི་བཅོ་བརྒྱད། གཞན་ཡང་གསུང་རབ་དུ་མའི་སྐྱེས་འབུལ་བ་དང་བསྟན་པའི་རྣམ་གཞག་ལ་རྫོང་བདའ་མཛད། མི་དབང་དེ་ཉིད་ཀྱིས་བྱང་ཆོས་ཀྱི་རྒྱལ་པོ་མངའ་བདག་ནམ་མཁའ་རིན་ཆེན་པ་ལ། ངེད་ཀྱི་ནང་རྗེ་གཅིག་གི་བུ་ཆོས་མཛད་འདི་བསྟན་པའི་རྣམ་གཞག་ལ་རྗོད་བདའ་བྱས་ཡོད་པས།
མགོ་འདོན་བདག་རྐྱེན་ཡགས་པོ་དགོས་ཚུལ་གྱི་ཕྱག་དམ་རྟེན་བཅས་བཟང་པོ་དང༌། རྗེ་ཉིད་རང་ལ་ཡང་གསོལ་ཇ་གོས་དར་ལ་སོགས་པའི་གནང་སྦྱིན་དང་ཞལ་ཏ་བཟང་པོ་མཛད།
རྗེ་ཉིད་ཀྱིས་ཆོས་གྲྭ་ཆེན་པོར་དགེ་འདུན་འདུས་པ་རྒྱ་མཚོའི་དབུས་སུ་རྒྱལ་བའི་གསུང་རབ་མཐའ་དག་དང༌། བཀའ་ཆེན་བཅོ་བརྒྱད་ལ་གྲ་བསྐོར་མཛད། ཁྱད་པར་དུ་འདུལ་བ་མདོ་རྩ་ལ་བཤད་པ་ནན་ཆེ་བ་མཛད།
དེའི་དུས་ཚོགས་ཀྱང་ཤིན་ཏུ་ཆེ་བ་ཡོད་པ་ལ་དང་པོ་འཇིགས་ཞུམ་པ་བྱུང༌། དེ་རྗེས་བསམ་བློ་ལ་ཚོགས་པ་དགེ་འདུན་འདི་ཙམ་གྱི་དཀྱིལ་དུ་བཤད་པ་རྒྱབ་ཆོག་པ་ཚོགས་བསགས་ལ་དགོངས་པ་ཤར་ཏེ།
དགེ་འདུན་དཔོན་སློབ་སྤྱི་བོར་བསྒོམས་ནས་མཛད་པས་སྔར་མི་ཐོན་པ་རྣམས་ཀྱང་ཐོན་ཞིང་ཁྲ་ལམ་ལམ་ཡོད་པ་ཞིག་བྱུང་བ་དང༌། མཁས་པ་ཐམས་ཅད་ཡིད་མགུ་ཞིང་མཐུན་སྣང་དུ་གྲུབ་པར་གྱུར།
བྱང་ཆོས་ཀྱི་རྒྱལ་པོས་སྒེར་གྱི་བཞུགས་གྲལ་མཛད། དྲུང་རིན་ཆེན་དབང་གི་རྒྱལ་པོ་བས་ཁྱེད་ལ་བསྟོད་བསྔགས་ལེགས་པོ་མཛད་འདུག་པ། ཇི་ལྟ་བ་བཞིན་གདའ་ལགས། ཁྱེད་འདི་ཕྱོགས་བཞུགས་ཆོག་པ་བྱུང་ན་ངེད་ཀྱིས་དགོན་པ་ཆོས་གཞིས་སོགས་གང་དྲག་བྱེད་པ་ཡིན་ཏེ།
རིན་སྤུངས་ནས་དཔོན་བློན་གྱིས་དགོངས་པ་ཁྲོལ་མི་ཡོང༌། གང་ལྟར་ཀྱང་ཁྱེད་ཀྱིས་བསྟན་པའི་བྱ་བ་འདི་གའི་མུ་བསྐྱངས་པའི་ལྷུར་ལེན་པ་ཞིག་མཛད་དགོས་གསུང་

བ་དང༌། གནང་སྦྱིན་ཀྱང་གྱ་ནོམ་པ་མཛད། འདི་སྐོར་དཀའ་བཅུ་པ་ཡོན་ཏན་འོད་ཀྱི་གསུང་སྒྲོས་ལགས། ཡང་སྐབས་ཤིག །སྐྱེད་མོས་ཚལ་དུ་སྔ་ཆོས་དུས། ཀུན་མཁྱེན་ཆོས་ཀྱི་རྒྱལ་པོ་ལ་ཚངས་པའི་གསུང་ཡོད།
དེས་ཡིད་དྲངས། ཀུན་མཁྱེན་ཆོས་ཀྱི་རྒྱལ་པོ་དང་ཆོས་ར་མ་གྲོལ་བར་ཐུགས་ཡིད་གཅིག་ཏུ་འདྲེས། ཆོས་ར་གྲོལ་ནས་ཟླའུས་ད་བྱོན་ཟེར་བ་མ་རྟོགས་ཉམས་སད་མ་ཐུབ། ཡང་སྐབས་ཤིག་སྐྱེད་མོས་ཚལ་ན། རང་གི་ཤག་ན་སྲོད་དང་ཐོ་རངས་དཔེ་ཆ་རྣམས་སྐྱར།
ནམ་ལངས་ལ་ཁད་ལ་གཉིད་ཕྲན་བུ་ཞིག་བྱུང་བར་ཀུན་མཁྱེན་རིན་པོ་ཆེས་བདེ་མཆོག་ལོ་ཧི་པའི་དབང་སྟ་གོན་ནས་དངོས་གཞི་ཚང་མ་ཡོངས་སུ་རྫོགས་པ་ཞིག་གནང༌།
གཉིད་སད་དུས་ཚིག་དོན་རྣམས་སྤུ་ཙམ་མ་འཁྲུལ་བར་ཁྲལ་ལམ་མེ་འདུག །ནམ་ལངས་པ་དང་བླ་བྲང་ནས་མི་གནང་བྱུང་སྟེ། དེ་རིང་བདེ་མཆོག་ལོ་ཧི་པའི་དབང་གནང་རྒྱུ་ཡིན་པས་བྱོན་གསུང༌། དེ་རིང་སྟ་གོན་སང་དངོས་གཞི་ཡིན་ཟེར།
ཀུན་མཁྱེན་རིན་པོ་ཆེའི་གསུང་ནས་འདི་ཆོས་རྗེའི་དྲུང་ལ་བྱེད་དགོས་པ་ཞིག་ཡོད་གསུང༌། མནལ་ལམ་དང་བཅས་རྒྱུ་མཚན་ཞུ་བ་མ་བྱུང༌། ཀུན་མཁྱེན་རིན་པོ་ཆེ་ལ་བཀའ་གདམས་གླེགས་བམ་ལ་སོགས་པ་བཀའ་གདམས་སྐོར།
གཤེད་དམར་སྤྲོས་མེད་ལ་སོགས་གཤེད་སྐོར། སྤྱོད་ཀྱི་སྐོར་ཤིན་ཏུ་མང་བ། གཏུམ་པོ་ལ་སོགས་ཕྱག་རྡོར་སྐོར། རྟ་མགྲིན་གསང་སྒྲུབ། སྒྲོལ་དཀར། སྨེ་བརྩེགས། དབྱངས་ཅན་མ་འཇམ་དཀར་ལ་སོགས་པའི་རྗེས་གནང༌།
སྒྲུབ་སྐོར། གཞན་ཡང་མདོ་སྔགས་ཀྱི་ཆོས་བསམ་གྱིས་མི་ཁྱབ་པ་གསན་ཅིང་ཐུགས་སུ་ཆུད་པར་མཛད་པ་རྣམས་ཞིབ་པར་གསན་ཡིག་ཏུ་གསལ། དེ་ནས་གཉེར་ཆེན་ཕྲ་མ་བས་ཆགས་སྡང་གིས་སྡེ་པ་ལ་ཞུ་ལོག་ཕུལ་བས་

གསན་ཏེ། རང་གི་སྔོན་ལས་སྨིན་པས་ཕ་སྤུན་ཕལ་ཆེར་བསད། ནོར་འདོད་དགུ་ཡོད་པ་ཕྲོགས། ངེད་ལྷག་མ་རྣམས་སྲན་ཕུང་བེར་ཀས་གཏོར་བ་བཞིན་འཐོར་དགོས་བྱུང་སེམས་སྡུག་པ་ལ་ཚད་མ་བྱུང་ཀྱང་སྔོན་ལས་སུ་བསམ་པས་རེ་ཞིག་སྐྱེས་མོས་ཚལ་རང་དུ་བསྡད།
ཀུན་མཁྱེན་རིན་པོ་ཆེས་སྡེ་པ་ལ་ཞུས་པའི་ཆས་ཁ་སེམས་མི་ཕམ་ཙམ་བྱུང༌། དེ་ཡང་ཕྲ་མ་བས་ཆང་རྫའི་ཐེམ་བུ་གཅོད་གཅོད་བྱས། ཡང་རིན་པོ་ཆེ་ཚར་ཆེན་དང་མཇལ་བའི་ཐོག་མར་སྐྱེད་མོས་ཚལ་གྱི་ཚོགས་ལ་བཞུགས་ཡོད་པའི་དུས།
རིན་པོ་ཆེ་ཚར་ཆེན་དཔོན་སློབ་ལྔ་ཙམ་དབུ་ཞྭ་དམར་པོ་བཞེས་རིན་པོ་ཆེས་སྐུ་གཟན་ངུར་སྨྲིག་ཅིག་བཞེས་ཏེ། རྒྱ་མཐོང་ཁར་ཚོགས་ལ་གཟིགས་མོ་གནང་གི་འདུག་པས།
སྐུ་མཐོང་མ་ཐག་སྨྲ་མི་ཤེས་པའི་དད་པ་དང༌། ཚོགས་གྲོལ་མ་ཐག་མཇལ་དགོས་དགོངས་པ་བྱུང་སྟེ། ཚོགས་གྲོལ་མ་ཐག་སྤྱན་དྲངས་འབུལ་བ་བཟང་པོ་བྱས། དེར་དགོངས་ཆོས་འབྲེལ་གྱི་ཐོག་མ་མགོན་པོ་གདོང་བརྙན་ཅན་གྱི་རྗེས་གནང་མཛད།
དེ་ནས་རིང་པོ་མ་ལོན་པར་ཀུན་མཁྱེན་རིན་པོ་ཆེ་ཡང་མ་བཞུགས། རང་གི་ཕ་སྤུན་གྱི་བྱུང་ཚུལ་རྣམས་ཀྱང་དྲན། སེམས་སྐྱོ་བ་ལ་ཚད་མེད་པ་ཞིག་བྱུང་ཀྱང་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་མ་ཐོབ་ན་གཞན་ཅི་བྱུང་ཀྱང་སྡུག་བསྔལ་ལས་མ་འདས་པ་ཡིན།
འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ནས་ཤིན་ཏུ་འཇིགས་སུ་རུང་བ་ངན་འགྲོའི་རྦ་རླབས་བཟོད་གླགས་མེད་པ་འཁྲུག་པ།
འཁོར་བའི་བྱ་བ་བཟང་བཟང་མོ་གང་བྱས་ཤིང་འགྲུབ་ཀྱང་ལོག་པའི་ལམ་འབའ་ཞིག་ལ་སོང་བ། སྔོན་སངས་རྒྱས་བྱང་ཆུབ་སེམས་དཔའ་མཁས་གྲུབ་ཀྱི་བླ་མ་དཔག་ཏུ་མེད་པ་ཞིག་བྱོན་ཡང་རང་གིས་ལེན་པས།
ད་བར་འཁོར་བའི་རྒྱ་མཚོ་འདི་གར་ལུས། ད་དུང་སྡོད་ན་སློབ་གཉེར་བྱེད་ལོ་དང༌།

ཆོས་བྱེད་རྒྱུ་བ་འདི་གས་ཆོག་པ་འདུག །འཁོར་བ་སྡུག་བསྔལ་གྱི་རྒྱ་མཚོ་ཉེས་བརྒྱའི་ཆུ་སྲིན་གདུག་པས་གང་བ་ནས། དལ་འབྱོར་གྱི་མི་ལུས་ཡིད་བཞིན་གྱི་ནོར་བུ་ལྟ་བུ་རྙེད་པའི་དུས་འདིར་ད་ལྟ་ཉིད་དུ་ཆོས་ལ་མ་འབད་ན་སྐྱེས་ཙམ་ཉིད་ནས་འཆི་པའི་ཕྱོགས་སུ་དལ་བ་མེད་པར་འགྲོ་བ།
གཤེད་མས་འཁྲིད་པའི་ཕྱུགས་བཞིན་དུ་ལོག་པའི་ཐབས་མི་རྙེད་པ། འཆི་བའི་རྐྱེན་མང་བ། གསོན་པའི་རྐྱེན་ཉུང་བ། ལུས་འདི་ནི་ཆུ་བུར་དང༌།
རླུང་ནང་གི་མར་མེ་ལྟ་བུ་འདར་ཡེད་ཡེད་བ། ཚེ་འདིའི་ཕུན་ཚོགས་ནི་ངེད་རང་ཚེ་ལ་མི་ནོར་གང་ལ་བལྟས་ཀྱང་གཞན་ལ་སྨོན་དགོས་པ་མེད་པ་ལ། དུས་ད་ལྟ་རྨི་ལམ་སྒྱུ་མ་བཞིན་དུ་གྱུར།
བསགས་པའི་ནོར་རྣམས་ནི་སྦྲང་མའི་སྦྲང་རྩི་བཞིན་དུ་གྱུར། རང་གིས་བསགས་པ་མིས་སྤྱོད། ངེད་རང་ད་ལྟ་ཕོགས་ཞུ། བླ་མ་ཀུན་མཁྱེན་རིན་པོ་ཆེ་ལྟ་བུ་མ་བཞུགས། འདི་ལྟ་བུ་ངེད་རང་གཅིག་པོ་ལ་ཡོང་བ་མིན།
འཁོར་བའི་སེམས་ཅན་ཀུན་ལ་ཡོང་བ་ཡིན། ད་ཆ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པ་ཞིག་བྱེད་དགོས་པ་འདུག །དེ་ཡང་ཚེ་འདིའི་ཆེད་དང༌། ཆོས་བརྒྱད་ཀྱིས་མ་འདྲེས་པ་ཞིག་བྱེད་བསམ་པ་ཤར་ནས།
རྒྱལ་བའི་བཀའ་གསུང་རབ་རྣམས་ལ་ཐོས་བསམ་བྱེད་བློ་བྱས་ཀྱང་ཡིད་འཕམ་མེ་བ་དང༌། སེམས་སྐྱོ་ཆོད་དེ་བ་དེ་ཡུན་རིང་པོའི་བར་དུ་བྱུང༌། ཡང་སྐབས་ཤིག་རྡོ་ལེབ་དཀར་མོའི་སྟེང་དུ་ཡུད་གཅིག་བསྡད་པའི་དུས།
བསམ་བློ་ལ་ཀུན་མཁྱེན་ཆོས་ཀྱི་རྒྱལ་པོ་ནི་མ་བཞུགས། ད་རྡོ་རྗེ་འཆང་ཚར་བ་ཆེན་པོའི་དྲུང་དུ་འགྲོ་དགོས་དགོངས་པའི་ཚེ། མི་ནག་པོ་འཇིགས་སུ་རུང་བ་ཞིག་ཕྱོགས་བྱང་ནས་ལྷོ་ངོས་ལ་སོང༌།
དེ་ཡང་གཟུགས་ཤིན་ཏུ་ཆེ་བ་གཙུག་ལག་ཁང་གི་སྤེན་བད་དང་ཁོའི་མགོ་མཉམ་

པ་ཞིག་སོང་བས། ངའི་བསམ་པ་ལ་ཁོ་ང་ལ་བར་ཆད་རྩོམ་པ་ཡིན་འདུག་སྟེ། ངེད་རང་ཚོའི་གནས་ཚུལ་ནི་དེ་ཡིན། བླ་མ་ཀུན་མཁྱེན་རིན་པོ་ཆེ་འདྲ་བ་ནི་མ་བཞུགས། ཁྱོད་ང་ལ་བར་ཆད་བྱེད་མ་ཐུབ་ན་ངོ་ཚ་ལ་དགོངས་པ་དང་མེད་སོང༌།
དེ་ནས་ཀུན་མཁྱེན་ཆོས་ཀྱི་རྒྱལ་པོའི་དགོངས་པ་རྫོགས་ཐབས་དང༌། དངུལ་གདུང་རབ་གནས་མ་གྲུབ་པར་ཞལ་བཀོད་མཐིལ་ཕྱིན་པ་མཛད་ཅིང་བཞུགས། དེ་ནས་ཚར་ཆེན་ཆོས་ཀྱི་རྒྱལ་པོའི་དྲུང་དུ་ཕེབས་ཏེ།
དེ་ཡང་ཐུབ་སྟོབས་ཀྱི་དབང་ཕྱུག་ཚར་ཆེན་རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་ལ་ལུས་ངག་ཡིད་གསུམ་ཅིག་ཅར་ཕུལ། མཉེས་པ་གསུམ་གྱི་སྒོ་ནས་མཉེས་པར་མཛད་ནས།
རྒྱུད་སྡེ་རྒྱ་མཚོའི་ཟབ་དོན་ཐམས་ཅད་བཀའ་བབས་པའི་ཚུལ་ནི། རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་ཐུགས་རྗེའི་ལྕགས་ཀྱུས་དྲངས་ཤིང༌། བདག་ཉིད་ཆེན་པོ་འདིའི་སྔོན་གྱི་སྨོན་ལམ་དང༌།
བསྐལ་པ་དཔག་ཏུ་མེད་པ་ནས་ཚོགས་གཉིས་བསགས་པའི་འབྲས་བུ་དང༌། མཁའ་འགྲོ་ཆོས་སྐྱོང་རྣམས་ཀྱི་འཕྲིན་ལས་ཀྱིས་བསྐུལ་བའི་སྟོབས་ཀྱིས། ཀུན་མཁྱེན་ཆོས་ཀྱི་རྒྱལ་པོའི་དངུལ་གདུང་རབ་གནས་གྲུབ།
རྨུ་ཤོངས་དགའ་བའི་ཚལ་དུ་ཕེབས་ཏེ། འདི་སྐད་དོ། །སྔོན་གྱི་དུས་ན་མཁས་གྲུབ་ཁྱུང་པོ་དེ། །བདག་སོགས་རྨུ་རྒོད་འགྲོ་ལ་བརྩེར་དགོངས་ནས། །དུས་འདིར་ཚར་ཆེན་རྡོ་རྗེ་འཆང་དུ་གྲགས།
།བདག་སོགས་གདུལ་བྱའི་རེ་བ་སྐོང་དེར་འདུད། །རྡོ་རྗེ་འཆང་ཆེན་པོ་དེ་ཉིད་དང་མཇལ། ཕྱག་རྫས་ཀྱི་དངོས་པོ་རྣམས་འཁོར་གསུམ་ཡོངས་སུ་དག་པར་ཕུལ། མཉེས་པ་གསུམ་གྱི་སྒོ་ནས་མཉེས་པར་བྱས།
སྐྱེ་བ་དཔག་ཏུ་མེད་པ་ནས་རྗེས་སུ་བཟུང་བའི་དམ་པར་ངེས་ཏེ་ཐུགས་ཡིད་གཅིག་ཏུ་འདྲེས། རང་གི་

བསམ་པར་རྗེ་བཙུན་དམ་པ་འདི་ཉིད་ཀྱིས་ཅི་གསུང་བསྒྲུབས་ཏེ། དཔལ་ལྡན་ས་སྐྱ་པའི་རྒྱ་ཆེ་ལ་ཟབ་པའི་ཆོས་རྣམས་ཐོབ་པ་ཞིག་བྱས། ཐོས་བསམ་སྒོམ་གསུམ་མཐར་ཕྱིན་ནས་བསྟན་པ་དང་སེམས་ཅན་ལ་ཕན་པར་བྱེད་དགོས་དགོངས་པ་ཤར།
སྐུ་དང་འབྲལ་མེད་ལྟ་བུར་བཞུགས། དེའི་དུས་ཤིག་གསོལ་དཔོན་མ་ཆེན་མ་བཞུགས་པ་ཞིག་ལ་རྗེའི་དྲུང་གིས་མ་ཆེན་མྱུར་དུ་ཡོང་དེ་བར་གཉེར་གྱིས་གསུང༌། དེའི་དུས་དང་དཔོན་སློབ་ལ་གསོལ་ཇ་ཅུང་ཟད་དཀོན་པར་ཡོད་པ་ལ།
ཁམས་ནས་རྗེ་ཉིད་ཀྱི་བུ་ཆེན་མི་ཉག་དཔོན་པོ་མགོན་པོ་འོད་ཟེར་གྱིས་གསོལ་ཇ་བཟང་བ་མང་བའི་འབུལ་སྐྱེས་བྱུང་བས། ཆོས་རྗེའི་དྲུང་གཞན་དང་མི་འདྲ་བ་ཞིག་འདུག
།གཉེར་བྱས་མ་ཐག་ཇའི་འབུལ་སྐྱེལ་འདི་ཙམ་བྱུང༌། རྟེན་འབྲེལ་ཤིན་ཏུ་ལེགས་གསུང་མཉེས་མཉེས་མཛད། ཇི་ལྟར་ཚོང་དཔོན་གྱི་བུ་ནོར་བཟང་གིས་དགེ་བའི་བཤེས་གཉེན་བསྟེན་པའི་ཚུལ་ལམ། རྟག་ཏུ་ངུས་བྱང་ཆུབ་སེམས་དཔའ་ཆོས་འཕགས་བསྟེན་པ་བཞིན་དུ་རྩེ་གཅིག་ཏུ་ལྷུར་མཛད་པས།
ལམ་ཟབ་མོ་བླ་མའི་ལམ་གྱི་རྟེན་འབྲེལ་ཐམས་ཅད་རང་ཤུགས་ཀྱིས་འགྲིག་སྟེ། རྣལ་འབྱོར་དབང་ཕྱུག་བིརྺ་པའི་ཐུགས་ཀྱི་བཅུད།
རྗེ་བཙུན་ས་སྐྱ་པ་ཡབ་སྲས་ལ་ཚད་མ་སྙན་བརྒྱུད་བཞི་ལྡན་བར་མ་ཆད་བར་བཞུགས་པའི་ཉམས་བཞེས་ཀྱི་གཙོ་བོ་རྗེ་འདི་ཉིད་ལ་བརྒྱུད་པ་གསུམ་འདུས་ཀྱི་གཙོ་བོ་གཅིག་ཏུ་འདུས་ཤིང༌། ཁྱད་པར་རྗེ་སེམས་དཔའ་ཆེན་པོས་གཞན་ལ་ཆེར་མ་གནང་བའི་གདམས་པ་གསུང་ངག་རིན་པོ་ཆེ་སློབ་བཤད།
བདག་ཆེན་བློ་གྲོས་རྒྱལ་མཚན་དཔལ་བཟང་པོ་ལ་བཀའ་བབས། དེས་རྗེ་བཙུན་རྡོ་རིངས་པ། དེ་ལ་རྡོ་རྗེ་འཆང་ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོ་གྲགས་པ་རྒྱལ་མཚན་

དཔལ་བཟང་པོས་གསན་ཏེ། དེ་ཉིད་ཀྱིས་བདག་ལ་ཐུགས་བརྩེ་བ་ཆེན་པོས་རྗེས་སུ་བཟུང་སྟེ་གནང་བའོ། །དེ་ཡང་སྣང་གསུམ་ཡན་འདར་དུ་མཛད། དེའི་ལུང་གི་སྐོར་ལ། ཐོག་མར་བླ་མ་གོང་མ་རྣམས་ཀྱི་སྐུ་བསྟོད་གསོལ་འདེབས།
ཤེར་སྙིང་འདོན་ཐབས་ཀྱི་ལུང་འཕགས་པས་མཛད་པ། ལམ་འབྲས་ཕྱག་མཆོད། བླ་མ་བརྒྱུད་པའི་རྣམ་ཐར་རྗེ་བཙུན་རྡོ་རིང་པའི་བར་ཚང་མ། གཞན་ཡང་བརྒྱུད་འདེབས་དང༌། ཆོས་སྤྱོད་ཀྱི་རིགས་ཤིན་ཏུ་མང་བ།
དེ་ནས་དཔོན་སློབ་ཞ་ལུར་ཕེབས། སྔགས་ལམ་དུས། སེམས་བསྐྱེད། སློབ་མ་རྗེས་འཛིན་ནས་བཟུང༌། ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་རྒྱུ་དབང་བསྐུར་བ། བདག་མེད་ལྷ་མོ་བཅོ་ལྔའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ།
ཕྱི་ནང་གི་བསྐྱེད་རིམ་ཤིན་ཏུ་རྒྱས་པའི་སེམས་འཛིན། ལམ་ཟབ་བླ་མའི་རྣལ་འབྱོར་ཐུན་མོང་དང་ཐུན་མོང་མ་ཡིན་པ་ནང་གི་བླ་མའི་རྣལ་འབྱོར། གསང་བ་གཉིས་ཀྱི་བྱིན་རླབས།
ནཱ་རོ་མཁའ་སྤྱོད་ཀྱི་བྱིན་རླབས། བླ་མ་རིན་འབྱུང་གི་བྱིན་རླབས་ལུང་སོགས། བདག་མེད་ལྷ་མོ་བཅོ་ལྔའི་སིནྡྷུ་རའི་བྱིན་རླབས། རྣམ་འཇོམས་བིར་ལུགས་ཀྱི་ཚོམ་བུའི་དཀྱིལ་འཁོར་དུ་བྱིན་རླབས་ཚར་གསུམ་ཁུག་པ།
བརྡ་ཆིག་བརྒྱུད། ལམ་སྦས་བཤད། གསང་བཅུའི་རྒྱས་གདབ། བསྒྲུབ་པ་ལུང་སྦྱིན་ཡན་ཆོད་ཚང་ལ་ཡོངས་སུ་རྫོགས་པ། དེ་དག་དང་རྗེས་སུ་འབྲེལ་བའི་གསུང་ངག་གླེགས་བམ་སོགས་རྗེ་བཙུན་གོང་མའི་ཡི་གེ
།པོ་ཏི་དམར་ཆུང་ཚང་མ། ཆོས་རྗེ་བླ་མ་དམ་པས་མཛད་པའི་པོད་ནག་མ་ཚང་མ། ཕྱག་ལེན་ཀྱང་ཐོས་པར་དཀའ་བའི་ཟབ་གནད། དབང་བསྐུར་བའང་ཚིག་རིགས་ཀྱི་བཤར་སྦྱངས་ཙམ་མ་ཡིན་པར་གདན་གསུམ་ཚང་བའི་སྦྱང་གཞི་སྦྱོད་བྱེད་ངོ་སྤྲད་པས་སྔགས་ཀྱི་སྡོམ་པ་སྐྱེ་

ངེས། ལྷག་པར་རྒྱུ་དབང་གི་སྐབས་སུ་དབང་སྟེགས་ཀྱི་དཀྱིལ་འཁོར་རྒྱས་པ། རྗེ་བཙུན་གོང་མའི་ཡི་གེ་ལས་བྱུང་བའི་ཕྱག་ལེན་གྱི་རྒྱུན་མ་ནུབ་པ། འཁོར་འདས་དབྱེར་མེད་ཀྱི་ལྟ་བའི་ངོ་སྤྲོད་ཀྱང༌།
ན་ཡམས་ཙམ་མ་ཡིན་པར་རྒྱུད་གསུམ་རྒྱས་བཤད་དང་བཅས་པ་ལ་རིག་ཐོག་ཏུ་བརྡར་ཤ་ཆོད་པའི་ཉམས་ལེན་གྱི་རྐང་ཚུགས་པ། ལམ་སོགས་ཉི་ཤུ་ཚང་མའི་འཁྲིད། ཞར་བྱུང་བར་དོའི་ཉམས་ལེན། དེ་དག་གི་ཚོད་འཛིན་རྨི་ལམ་གྱི་གདམས་པ།
དབང་བཞི་གདན་ཐོག་གཅིག་ཏུ་ཉམས་སུ་ལེན་ཚུལ་དེ་ཉིད་རིག་པ་སྐད་ཅིག་མའི་སྟེང་དུ་སྐྱོང་ཚུལ་སོགས་ཐུན་མོང་མ་ཡིན་པའི་ཟབ་གནད་མེད་དུ་མི་རུང་བ་དང་བཅས་པ། མདོར་ན་བོགས་འདོན་གེགས་སེལ་སོགས་ཐུན་མོང་མ་ཡིན་པའི་ཕྲ་ཞིང་ཕྲ་བ་ནས་ཕྱག་འཁྲིད།
ཉམས་འཁྲིད་ཚིག་འཁྲིད་སྐབས་སུ་གང་བབ། བསྟན་བཅོས་ཚད་མ་རྡོ་རྗེའི་ཚིག་རྐང་གི་གཞུང་གི་བཤད་པའང་ལུང་སོགས་ཀྱི་ཟོལ་ཟོག་མ་ཡིན་པར་ཐུགས་ཐོག་ནས་འབྲུ་ནོན་དང་བཅས་པ་འབྲེལ་ཆགས་ཤིང་དཀའ་གནད་ཀྱི་བཤད་པ་སོགས་ཆེས་ཆེར་སྒྲོ་འདོགས་ཆོད་པར་མཛད་པས།
ཕྱི་ནང་གསང་བ་དེ་ཁོ་ནའི་རྟེན་འབྲེལ་མཐའ་དག་ཅིག་ཅར་འགྲིག་སྟེ། ཚད་མ་སྙན་བརྒྱུད་བཞིའི་མངའ་བདག་ཆེན་པོར་བཞུགས་པ་ཡིན་ནོ།
།གཞན་ཡང་ལམ་སྐོར་ཕྱི་མ་བརྒྱད་དང་བཅས་པ། ལམ་སྐོར་ཕྱི་མའི་ལུང་དང་བཅས་པ་ཤིན་ཏུ་ཚང་བ། གསུང་ངག་སྔགས་ལམ་མན་ལ་ཟླ་བ་བདུན། སྣང་གསུམ་ཡན་ལ་མ་ངེས་བྱུང་ལགས།
རྗེ་ཉིད་ལ་རིན་པོ་ཆེ་རྡོ་རིང་པ་དེ་ཉིད་ཀྱིས། ཁྱོད་ལ་བསྟན་པ་དང་སེམས་ཅན་ལ་ཕན་པའི་སློབ་མ་མཆོག་ཏུ་གྱུར་པ་གསུམ་ཡོང་བས། དེ་གསུམ་པོ་ལ་རིང་བསྲེལ་འདི་འདྲ་རེ་རེ་བྱིན་གསུང༌།

གསུམ་ཡོད་པ་ལས། གཅིག་རྗེ་ཉིད་ལ་གནང༌། དཀྱིལ་འཁོར་རྒྱ་མཚོའི་རིགས་བདག་ཧེ་རུ་ཀ །ཞིང་འདིར་ངུར་སྨྲིག་འཆང་བའི་བློ་གསལ་ཞབས། །མཁས་ཤིང་གྲུབ་པའི་དབང་ཕྱུག་བླ་མ་དེའི། །ཞབས་སེན་ཆུ་ཤེལ་དཀར་པོའི་མདངས་འོད་ཅན།
།ཁྱོད་གཙུག་ནོར་བུའི་སྤོ་ལ་ཤར་བའི་མོད། །ཐུགས་ཀྱི་ཆུ་གཏེར་ངོས་སུ་གསང་ཆེན་གྱིས། །ཆ་ཤས་ཡོངས་སུ་རྫོགས་པའི་རི་བོང་ཅན། །སྙན་བརྒྱུད་བདུད་རྩིའི་གཏེར་དེ་ལྷུངས་པ་བཞིན།
།གང་ལས་གསུང་ངག་པདྨོའི་ཟེའུ་འབྲུའི་བཅུད། །ཐོབ་པའི་རྐང་དྲུག་ལྡན་པ་བསམ་ཡས་ཀྱང༌། །སློབ་བཤད་ཟབ་མོ་ཨ་དུམ་ཝཱ་ར་ཡིས། །གེ་སར་སྙིང་པོས་འཚོ་བ་ཁྱོད་ཁོ་ན། །བདག་ཅག་གི་དཔལ་ལྡན་བླ་མ་དམ་པ།
བདེ་བར་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་གཅིག་པུ་འཇམ་དབྱངས་ཁྲོ་བོའི་དབང་པོ་དེ་ཉིད་ཀྱི་དྲུང་དུ་ཕ་བླ་ན་མེད་པའི་རྒྱུད་ཀྱི་སྙིང་པོ་ཞེ་སྡང་ཅན་གཙོ་བོར་འདུལ་བ་གཤིན་རྗེ་གཤེད་ཀྱི་ཆོས་སྐོར་གྱི་ཉིང་ཁུ།
ཟབ་པ་ལས་ཀྱང་ཆེས་ཤིན་ཏུ་ཟབ་པ། དཔལ་རྡོ་རྗེ་འཇིགས་བྱེད་ཆེན་པོའི་ཆོས་སྐོར་དུ་མ་ཞིག་ནོས་པའི་ཚུལ་ནི། སྤྱིར་འདི་ཉིད་ལ་མལ། ཞང༌། སྐྱོ། གཉོས་སོགས་སྒྱུར་བྱེད་དམ་པ་དུ་མས་སྤྱན་དྲངས་པའི་བཤད་སྲོལ་མང་དུ་བཞུགས་ནའང༌།
གཙོ་བོར་གྱུར་པ་མཆོག་ཏུ་ཟབ་ཅིང་ཁྱད་ཆོས་དུ་མའི་སྒོ་ནས་ཁྱད་པར་དུ་འཕགས་པ་ནི། མཐུ་སྟོབས་ཀྱི་དབང་ཕྱུག་རྭ་ལོ་ཙྭ་བ་ཆེན་པོ་ནས་རིམ་གྱིས་བརྒྱུད་དེ།
རིམ་པས་བརྒྱུད་པ་གསུམ་གྱི་བཀའ་ཐམས་ཅད་རྗེ་བཙུན་འདི་ལ་བབས་པ། དེ་ཉིད་ཐོབ་པའི་རིམ་པ་ནི། ཐོག་མར་བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཆེན་པོ་དྲག་པོ་ཁྲོས་པ་ལྷ་བཅུ་གསུམ་གྱི་རས་བྲིས་ཀྱི་དཀྱིལ་འཁོར་དུ་སྨིན་བྱེད་ཀྱི་དབང་བཞི་ཡོངས་སུ་རྫོགས་པ་ཐོབ།
གྲོལ་

བྱེད་ཀྱི་ལམ། དཔལ་རྡོ་རྗེ་འཇིགས་བྱེད་ཆེན་པོའི་རྫོགས་རིམ་རྭ་འཁྲིད་མཁའ་འགྲོ་སྙན་བརྒྱུད་ཉམས་འཁྲིད་དུ་ཐོབ། རྫོགས་པའི་རིམ་པ་རྣལ་འབྱོར་བཞི་འཁྲིད། རྡོ་རྗེའི་ཚིག་གི་རྣམ་པར་འབྱེད་པའི་འཁྲིད།
རྭ་རྩེ་སེམས་འཛིན། མཚན་མ་གྱེན་སྒྲེང༌། མཚན་མོ་རྒྱུ་བ་རྣམས་ཕྱོགས་གཅིག་ཏུ་བསྒྲིགས་ནས་དབང་བཞིའི་ལམ་རྫོགས་པའི་འཁྲིད། རྩ་བའི་རྒྱུད་རྟོག་པ་བདུན་པ་སོགས་ནས་རྭ་པོད་ཡོངས་རྫོགས་ལུང༌།
རྒྱ་སྟོན་གྱིས་མཛད་པའི་ཡིག་ཆུང་རྣམས་ཟབ་གནད་ཁྱད་པར་ཅན། འབྲི་གུང་དཔལ་འཛིན་སྐོར་ཚང་མ། དེ་དག་གི་ཕྱག་ལེན་སོགས་ཚང་མ་ཕྱག་འཁྲིད་དུ་ཐོབ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྗེ་བཙུན་འཇམ་དབྱངས་གཤིན་རྗེ་གཤེད་ཆེན་པོ་དེ་ཉིད་ཀྱི་དྲུང་དུ།
ཕ་བླ་ན་མེད་པའི་རྒྱུད་ཀྱི་རྒྱལ་པོ་ཐམས་ཅད་ཀྱི་སྙིང་པོ། རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་ཆོས་སྐྱོང་བིརྺ་པའི་ཞལ་གྱི་བཅུད་ཕྱུང་བ།
སྐལ་ལྡན་དབང་པོ་ཡང་རབ་གྲོལ་བར་བྱེད་པའི་ལམ། དཔལ་གཤིན་རྗེ་གཤེད་དམར་པོའི་རྫོགས་རིམ་ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་འཁྲིད། ཉམས་འཁྲིད་དུ་ཐོབ་པའི་ཐོག་མར་དཔལ་གཤིན་རྗེ་གཤེད་དམར་པོ་ལྷ་ལྔའི་རས་བྲིས་ཀྱི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ་ཕྱིན་ཅི་མ་ལོག་པ་ཐོབ།
ལྷ་མོ་འོད་འཛིན་མའི་བྱིན་རླབས། འོད་གསལ་འབར་བའི་བྱིན་རླབས། བདུད་རྩི་བྱིན་རླབས།
ལུང་གི་སྐོར་སོགས་ཤིན་ཏུ་ཚང་བ། རབ་འབྱམས་རྒྱལ་བའི་གསུང་དབྱངས་རྡོ་རྗེའི་སྒྲ། །གདུལ་དཀའ་འདུལ་ཕྱིར་དབང་ཆེན་ཁྲོས་པའི་གར། །མ་ལུས་འགྲོ་ལ་གྲུབ་གཉིས་དཔལ་སྟེར་བའི། །དྲིན་ཆེན་བླ་མ་མཆོག་དེར་སྙིང་ནས་འདུད།
།རྗེ་བཙུན་དམ་པ་དེ་ཉིད་ཀྱི་དྲུང་དུ། །སྒྲུབ་ཆེན་བཀའ་བརྒྱད་

འདུས་པའི་ཡང་སྙིང༌། གསང་བ་ལས་ཆེས་གསང་བ་པདྨ་དབང་ཆེན་ཡང་གསང་ཁྲོས་པའི་ཆོས་སྐོར་ཡོངས་སུ་རྫོགས་པར་ཐོབ་པ་ལས། ཐོག་མར་དབང་ཆེན་ལྷ་དགུའི་རས་བྲིས་ཀྱི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ་ཐོབ།
འཆི་མེད་ཚེའི་རྫོང་ཆུང་གི་དབང༌། ལུང་གི་སྐོར་ལ། དཔལ་རྟ་མགྲིན་ཡང་གསང་ཁྲོས་པའི་རྒྱུད་ལ་སོགས་པ་ལུང་ཡོངས་རྫོགས། དཔལ་དུས་ཀྱི་འཁོར་ལོའི་དབང་ཡོངས་རྫོགས། རྒྱུད། འགྲེལ་ཆེན་སོགས་དུས་འཁོར་སྐོར།
ཕ་བླ་མ་རྡོ་རྗེ་འཆང་ཆེན་པོ་དེ་ཉིད་ཀྱི་དྲུང་དུ། མཁའ་ལ་སྤྱོད་པའི་གྲོང་དུ་བགྲོད་པའི་ཉེ་ལམ་དུ་མ་ཐོབ་པ་ལས། ཐོག་མར་རྗེ་བཙུན་ས་སྐྱ་པ་ཡབ་སྲས་ལ་ཉེ་བར་བརྒྱུད་དེ་འོངས་པའི་གསེར་ཆོས་ཐུན་མོང་མ་ཡིན་པ།
མཆོག་བསྒྲུབས་པས་ཐུན་མོང་ཞར་ལ་འབྱུང་བ། དམར་མོ་སྐོར་གསུམ་གྱི་ཆོས་སྐོར་རྫོགས་པར་ཐོབ་པ་ལས། ཐུགས་གཙིགས་དང་ཐུགས་དམ་གྱི་གཙོ་བོར་གྱུར་པ་ཞལ་གཟིགས་ཀྱི་བརྒྱུད་པ་བར་མ་ཆད་པ།
པཎ་གྲུབ་དབང་པོ་ནཱ་རོ་ཏ་པས་རྒྱ་གར་གྱི་སློབ་མ་ཡོངས་སུ་རྫོགས་པའི་པཎྜི་ཏ་བཅུ་གཉིས་ཙམ་དང༌། བོད་ཡུལ་མར་པ་ལོ་ཙཱ་ལ་སོགས་པ་དཀའ་བ་སྤྱད་པའི་སློབ་མ་སུ་ལ་ཡང་མ་གནང་བར་བླ་མ་ཕམ་ཐིང་པ་སྐུ་མཆེད་ཁོ་ན་ལ་རྗེས་སུ་གདམས་པའི་གསང་ཆེན་ནཱ་རོ་མཁའ་སྤྱོད་ཅེས་ཉི་ཟླ་ལྟར་གྲགས་པའི་སིནྡྷུ་རའི་དཀྱིལ་འཁོར་དུ་བྱིན་རླབས།
འཁྲིད་ཀྱི་རིམ་པ་ཟབ་མོ་སློབ་བཤད་དུ་ཐོབ།
ཡིག་ཆའི་ལུང་ཚང་མ། རྒྱལ་ཆེན་ཨིནྡྲ་བྷུ་ཏིས་མཛད་པའི་ཨིནྡྲ་མཁའ་སྤྱོད་དམ། ཕག་མོ་ཞལ་གཉིས་མར་གྲགས་པའི་སིནྡྷུ་རའི་དཀྱིལ་འཁོར་དུ་བྱིན་རླབས་ཐོབ། ཡིག་ཆའི་ལུང་ཤིན་ཏུ་ཚང་བ། རྡོ་རྗེ་རྣལ་འབྱོར་མ་རིག་པ་འཛིན་མ་ཆེན་མོའམ།
མཻ་ཏྲི་མཁའ་སྤྱོད་

དུ་གྲགས་པའི་བྱིན་རླབས། ཡིག་ལུང་ཚང་མ། བཅོམ་ལྡན་འདས་ཕག་དཀར་ཤེས་རབ་སྣང་བ། བླ་མ་དཔྱལ་ལོ་ཙཱ་བའི་ཁྱད་ཆོས། རྗེ་བཙུན་རྡོ་རྗེ་རྣལ་འབྱོར་མ་ཞལ་གཉིས་མ། དབུ་བཅད་མ། དོན་གྲུབ་རྣམས་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་ཐོབ།
དེ་དག་གི་ཡིག་ཆའི་ལུང༌། སེང་གེ་སྒྲའི་རྗེས་གནང༌། འཇམ་དབྱངས་དཀར་པོའི་རྗེས་གནང༌། མཁའ་འགྲོ་མ་སེང་གདོང་ཅན་དམར་མོའི་རྗེས་གནང༌། གཞན་རྗེས་གནང་ཤིན་ཏུ་མང་བ་ཐོབ།
རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་དྲུང་དུ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་དུ་མ་ཐོབ་པའི་ཐོག་མར། གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལས་བརྒྱུད་དེ་འོངས་པའི་སྙན་བརྒྱུད་ཚད་མ་བཞི་བར་མ་ཆད་པའི་མན་ངག་ཏུ་གྱུར་པ།
རྒྱ་མཚོ་ལྟ་བུའི་བཀའ་དྲིན་ནོས་པའི་བཀའ་བབས་བཞིའི་དང་པོ། །བརྒྱུད་པ་ཐམས་ཅད་ཀྱི་རྩ་བར་གྱུར་པ།
རྗེ་བཙུན་ས་སྐྱ་པའི་གདུང་བརྒྱུད་ཁོ་ན་ལ་ཆིག་བརྒྱུད་དུ་བྱོན་པའི་ཟབ་ཆོས་དང༌། སྲས་ཀྱི་ཐུ་བོ་ཡར་ཀླུངས་པ་ཁུ་དབོན་ལས་བརྒྱུད་པ་དང༌། སྙན་བརྒྱུད་འཛིན་པའི་བར་སྡིངས་པ་རྡོ་རྗེ་རྒྱལ་མཚན་ནས་བརྒྱུད་པ་སྟེ།
བཀའ་བབས་གསུམ་གྱི་བཅུད་བསྡུས་པ་ཁའུ་བྲག་རྫོང་པའི་ལུགས་ཕྱིན་ཅི་མ་ལོག་པ་ཐོབ་པ་ལས། དང་པོ་རྣལ་འབྱོར་དབང་ཕྱུག་བིརཱུ་པ་ནས་བརྒྱུད་པ། གཉིས་པ་བླ་མ་རྡོ་རྗེ་གདན་པ་ནས་བརྒྱུད་པ།
གསུམ་པ་ཁ་ཆེ་པཎ་ཆེན་ནས་བརྒྱུད་པ། བཞི་པ་བླ་མ་མལ་ལོ་ཙཱ་བ་ནས་བརྒྱུད་པ། བརྒྱུད་པའི་བཀའ་བབས་གཉིས་སམ། དོན་གྱིས་བཞི་དང་ལྡན་པ། སྙིང་པོའི་མན་ངག་ཟབ་ཅིང་གསང་བ་རྟོགས་པར་དཀའ་བས།
རྗེ་བཙུན་ས་སྐྱ་པའི་གདུང་བརྒྱུད་རིམ་པའི་ཆིག་བརྒྱུད་

ཞལ་གདམས་སུ་བྱོན་པའི་སྙན་བརྒྱུད་རིན་པོ་ཆེ་རྣམས་ཐོབ་པ་ལས། དང་པོ་བྱིན་རླབས་ཆུ་བོའི་རྒྱུན་དང་འདྲ་བས་བཀའ་མ་ནུབ་པ་ལ་བཀའི་སྐོར། གཉིས་པ་གདམས་ངག་གསེར་འགྱུར་གྱི་རྩི་དང་འདྲ་བའི་སརྒ་མ་ལོག་པ་ལ།
རྐྱང་དུ་བསྒྲུབ་པ་དང༌། སྦགས་ཏེ་བསྒྲུབ་པ་གཉིས། དང་པོ་ལ་ཕོ་རྐྱང༌། མོ་རྐྱང༌། འཁོར་རྐྱང་སྟེ་སྒྲུབ་པ་གསུམ། དེའི་དང་པོ་ལ་ཡང༌། བཀའ་སྡོད་ལྟར་སྒྲུབ་པ། གནོད་སྦྱིན་ལྟར་སྒྲུབ་པ།
གཤིན་རྗེ་ལྟར་སྒྲུབ་པ་སྟེ་བཞི། གཉིས་པ་ལ་ཕྱི་ནང་གི་དབྱེ་བ་གསུམ། གསུམ་པ་ལ་ཐུན་མོ་དང་ཐུན་མོང་མ་ཡིན་པ་གཉིས་སོ། །སྦགས་ཏེ་སྒྲུབ་པ་ལ་ཡང༌། ཡབ་ཡུམ་སྦགས་ཏེ་སྒྲུབ་པ། ལྕམ་སྲིང་སྦགས་ཏེ་སྒྲུབ་པ།
ལྕམ་དྲལ་གཙོ་འཁོར་སྦགས་ཏེ་སྒྲུབ་པའོ། །ཕྱི་མ་ལ་ཐུན་མོང་དང་ཐུན་མོང་མ་ཡིན་པ་གཉིས་ཀྱི་དང་པོ་ནི། ནག་པོ་ཆེན་པོ་ལ་ལྷ་ཆེན་བརྒྱད་ཀྱིས་བསྐོར་བའི་མན་ངག །ཀླུ་ཆེན་བརྒྱད་ཀྱིས་བསྐོར་བའི་མན་ངག་སོགས་དང༌།
གཉིས་པ་ཐུན་མོང་མ་ཡིན་པའི་ཕྱི་ནང་གསང་བ། ཡང་གསང་དེ་ཁོ་ན་ཉིད་སོགས་རྣམས་དང༌། དེ་སྟོན་བྱེད་ཀྱི་ཡི་གེའི་ཚོགས། མེ་འབར་མའི་སྐོར། སྙན་བརྒྱུད་སྐོར། ཁ་སྐོང་སྐོར།
གྱི་ལྗང་སྐོར། འདོད་ཁམས་དུད་སོལ་མའི་སྐོར། གསུམ་པ་རྒྱལ་བས་ལུང་བསྟན་རྗེ་བཙུན་ཨེ་ཝཾ་པ་ནས་བརྒྱུད་དེ་འོངས་པ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྒྲུབ་སྐོར་གསེར་པོད་དུ་གྲགས་པ་དང༌།
བཞི་པ་རྫོང་ཆུང་པ་ནས་བརྒྱུད་དེ་འོངས་པའི་མན་ངག་རྣམས་ཀྱང་ཐོབ། མཁས་གྲུབ་མཐུ་སྟོབས་དབང་ཕྱུག་ཉིད་ཀྱི་དྲུང་དུ། དཔལ་གསང་བ་འདུས་པའི་ལེའུ་བཅུ་བདུན་པར། དྲག་པོ་མི་སྡུག་ཁྲོས་པ་ནི།
ཨུཏྤལ་སྔོན་པོའི་ཁ་དོག་འདྲ། །ཕྱག་བཞི་པ་

ནི་ཆོ་ག་ཡིས། །ཕྱག་ན་ཐོད་པ་རྣམ་པར་བསྣམས། །ཞེས་གསུངས་པའི་སྦས་པའི་མགོན་པོའམ། གསང་བའི་མགོན་པོ། །སྟོབས་འཕྲོག་དབང་པོའི་མན་ངག་མཐའ་ཡས་པའི་སྐུ་དྲིན་ནོས་པ་ལགས། ཐམས་ཅད་མཁྱེན་པ་གོང་དཀར་བ་ནས་བརྒྱུད་དེ་འོངས་པའི་ཟབ་ཆོས་རྣམས་དང༌།
དུར་ཁྲོད་བདག་པོ་ཡབ་ཡུམ་གྱི་རྗེས་གནང་ཡིག་ཆའི་ལུང༌། གནོད་སྦྱིན་གྱི་རྗེས་གནང་ཡིག་ཆའི་ལུང༌། བཀའ་སྲུང་དམག་ཟོར་རྒྱལ་མོའི་རྗེས་གནང་སོགས།
རྡོ་རྗེ་རབ་བརྟན་མའི་རྗེས་གནང་སོགས། རྗེ་བཙུན་བཅོམ་ལྡན་འདས་མ་སྒྲོལ་མ་དཀར་མོ་སྤྱན་བདུན་མ་ཡིད་བཞིན་འཁོར་ལོ་ཚེ་སྦྱིན་མའི་རྗེས་སུ་གནང་བ། ཐུན་མོང་མ་ཡིན་པའི་ཚེ་འཁྲིད། དཔལ་ལྡན་ས་སྐྱ་པའི་ཁྱད་པར་གྱི་གདམས་པ་ཐུན་མོང་བསྒྲུབས་པས་མཆོག་ཞོར་ལ་འབྱུང་བ་དམར་པོ་སྐོར་གསུམ་དུ་གྲགས་པ་འདི་ཉིད་ལ་བླ་མ་སོ་སོའི་བཞེད་པ་ངོས་འཛིན་མང་དུ་འདུག་ཀྱང༌།
བརྒྱུད་པའི་གཙོ་བོ་བདག་ཆེན་རྡོ་རྗེ་འཆང་ཡབ་སྲས་ཀྱི་བཞེད་པའི་དབང་དུ་བྱས་ཏེ།
རྗེ་བཙུན་རིགས་བྱེད་མ། ཁྲོ་བོ་འདོད་པའི་རྒྱལ་པོ། །ཚོགས་བདག་བགེགས་ཀྱི་བདག་པོ་གསུམ་ཡིན་ལ། དེ་དག་གི་མན་ངག་ཐུན་མོང་དང་ཐུན་མོང་མ་ཡིན་པ་ཇི་སྙེད་པ་ཞིག་ཐོབ་པ་ལ།
ཐོག་མར་དཔལ་ཀྱེ་རྡོ་རྗེའི་རྩ་བཤད་ཀྱི་རྒྱུད་དང༌། ཀུ་རུ་ཀུལླེའི་རྟོག་པ་ལས་གསུངས་པ། རྗེ་བཙུན་རིགས་བྱེད་མ་དཔའ་མོ་གཅིག་པའི་རྗེས་གནང༌། ཐུན་མོང་མ་ཡིན་པའི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ཐོབ།
གྲུབ་ཆེན་ཌོམྦྷི་ཧེ་རུ་ཀ་ནས་བརྒྱུད་པའི་ཀུ་རུ་ཀུལླེ་ལྷ་ལྔའི་སིནྡྷུ་རའི་དཀྱིལ་འཁོར་དུ་དབང་བཞི་རྫོགས་སུ་བྱིན་རླབས་ཀྱི་ཚུལ་དུ་ཐོབ།
ཡིག་ཆའི་ལུང་སོགས་ཤིན་ཏུ་ཚང་བ། གཉིས་པ་ཁམས་གསུམ་དབང་

དུ་སྡུད་པ་ཚོགས་བདག་བགེགས་ཀྱི་རྒྱལ་པོའི་ཆོས་སྐོར་ཐོབ་པ་ལ། དཔལ་ཚོགས་ཀྱི་བདག་པོ་དམར་ཆེན་ཕྱག་བཅུ་གཉིས་པའི་རྗེས་སུ་གནང་བ་ཐུན་མོང་དང༌། ཁྱད་པར་གྱི་རྗེས་གནང་ཟབ་མོ། །ཡིག་ཆའི་སྐོར་ཤིན་ཏུ་ཚང་བ།
ཞར་ལ་བྱུང་བའི་ཇོ་བོ་ནས་བརྒྱུད་པའི་ཚོགས་བདག་དཀར་པོ་ཕྱག་དྲུག་པའི་ཡིག་ཆའི་ལུང༌། གསུམ་པ་ཁམས་གསུམ་དབང་སྡུད་འདོད་པའི་རྒྱལ་པོ་ཀག་ཆོལ་མའི་ཆོས་སྐོར་ཐོབ་པ་ལ། ཐོག་མར་རྗེས་སུ་གནང་བ་ཐུན་མོང་དང་ཐུན་མོང་མ་ཡིན་པ།
དེ་དག་གི་ཡིག་ཆའི་ལུང༌། སྒྲོལ་མ་དམར་མོའི་དབང་སྡུད། བླ་མ་གཉན་ལོ་ཙཱ་བའི་དབང་གི་ལྷ་གསུམ་དུ་གྲགས་པའི་དམར་ཆུང་མ་སྐོར་གསུམ་ལ། གཉན་ལོ་ཙཱ་བས་པཎྜི་ཏ་འབུམ་ཕྲག་གསུམ་པ་དབང་དུ་བསྡུས་པའི་རྗེ་བཙུན་མ་ཀུ་རུ་ཀུལླེ་དཔལ་མོ་སྙིང་གི་གསེར་ཐག་ཅན་དུ་གྲགས་པ་དང༌།
རྗེས་གནང་ལུང་སོགས། དབང་གི་ལྷ་མོ་ཏི་ནུ་མའི་རྗེས་གནང་ལུང་སོགས། ནོར་རྒྱུན་མ་དམར་པོའི་རྗེས་གནང་ལུང་སོགས།
ཛམྦྷ་ལ་དམར་པོའི་སྲོག་སྒྲུབ། ཛམྦྷ་ལ་དམར་པོ་ཞལ་གསུམ་ཕྱག་དྲུག་པ་རྣམས་ཀྱི་རྗེས་གནང་ལུང་སོགས། རྣལ་འབྱོར་རྒྱུད་ཅུང་ཟད་ཐོས་པ་ལ། བཅོམ་ལྡན་འདས་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བའི་ལུང༌།
ཕྱག་རྡོར་ཨུ་ཙ། རྣམ་རྒྱལ་འཇོམས། སྨེ་བརྩེགས་དུད་ཁ་སོགས་ཀྱི་རྗེས་གནང༌། ཡང་གྲུབ་ཆེན་མི་ཏྲ་ཡོ་གའི་ཐུགས་ཀྱི་བཅུད། འཕགས་པ་ཐུགས་རྗེ་ཆེན་པོའི་ཆོས་སྐོར་དུ་མ་ཞིག་ཐོས་པ་ལས།
སྙིང་པོ་དོན་གསུམ་དུ་གྲགས་པ། འཕགས་པ་ཐུགས་རྗེ་ཆེན་པོའི་འཁྲིད་བོད་འདིར་བཀའ་སྲོལ་མི་གཅིག་པ་བཞི་ཙམ་བྱོན་པའི་ནང་ནས་ཆེས་ཟབ་པ་དམར་འཁྲིད་ཚེམ་བུ་ལུགས་ཀྱི་འཁྲིད།
རྒྱལ་

པོ་ཆེན་པོ་རྣམ་ཐོས་སྲས་ཀྱི་ཆོས་སྐོར་ལ། སེར་ཆེན། དྲེགས་བྱེད་ཀླུ་ཆེན་བརྒྱད་ཀྱིས་བསྐོར་བ། ངལ་གསོས་པོ། བདེ་བྱེད་འཁོར་དང་བཅས་པ། གར་མཁན་མཆོག །གསང་སྒྲུབ་ལྗང་སེར་བེ་ཅོན་མ། ནང་མ་མོ་ལྟར་སྒྲུབ་པ་ལྷ་དགུ།
རྟ་སྔོན་ཅན་ཐུན་མོང་མ་ཡིན་པ། དྲེགས་བྱེད་སེང་ཞོན་ཀླུ་ཆེན་བརྒྱད་ཀྱིས་བསྐོར་བ། ཡང་གསང་སྲིན་པོ་བཞི་སྐོར། མཐིང་ཁ་ཞལ་གསུམ་ཕྱག་དྲུག་པ་ལྷ་བཅོ་ལྔ། ཞལ་གཅིག་ཕྱག་བརྒྱད་པ་ལྷ་མོ་བརྒྱད་ཀྱིས་བསྐོར་བ།
ལྗང་གུ་ཞལ་གཅིག་ཕྱག་བཞི་པ་ཀླུ་བརྒྱད་ཀྱིས་བསྐོར་བ། མདུང་དམར་ཅན་ལས་མཁན་དང་བཅས་པ། མགོན་པོ་གར་མཁན་མཆོག་དམར་སྨུག་ཞལ་གསུམ་ཕྱག་བཅོ་བརྒྱད་པ། དཀར་པོ་ལྷ་དགུ།
སྤྲིན་གསེབ་མ་ལྷ་དགུ །དེ་རྣམས་ཀྱི་རྗེས་གནང་ལུང་སོགས་ཆ་ཤིན་ཏུ་ཚང་བ། འབའ་ར་བ་ནས་བརྒྱུད་པའི་ཚེ་འཁྲིད། རྗེ་བཙུན་དམ་པ་འདི་ཉིད་ལ་བཀའ་ཆོས་གསན་པའི་སྐོར་ཤིན་ཏུ་རྒྱ་ཆེ་བ་ཡོད་ཀྱང་ཅུང་ཟད་ཙམ་བཀོད་པ།
རྒྱས་པར་གསན་ཡིག་ན་གསལ། རྡོ་རྗེ་འཆང་ཆེན་མི་ཡི་གཟུགས་འཛིན་པ། །ཕ་རྒོད་བླ་མ་དམ་པའི་ཞབས་བསྟེན་ནས། །ཟབ་དོན་བདུད་རྩིའི་དཔལ་ལ་ལེགས་སྤྱོད་པ། །བགྲངས་ཡས་བསོད་ནམས་བསགས་པའི་འབྲས་བུ་ལགས།
།ཚར་ཆེན་རྡོ་རྗེ་འཆང་ཆེན་པོའི་དྲུང་དུ་ལོ་ཤིན་ཏུ་མང་བ་བཞུགས། ཟབ་པ་དང་རྒྱ་ཆེ་བའི་བཀའ་ཆོས་རྣམས་ལ་ཐོས་བསམ་གྱི་སྒྲོ་འདོགས་བཅད། འཁྲིད་རྣམས་ཀྱང་ཉིན་མཚན་མེད་པར་ཉམས་འཁྲིད་དུ་བསྒོམས་པས།
ཕ་བླ་མ་རྡོ་རྗེ་འཆང་ཆེན་པོ་དེ་ཉིད་ཀྱང་ཤིན་ཏུ་མཉེས་ཤིང༌། ང་རང་ཡང་སྔར་ཡབ་དང༌། ངོ་

ཇོ་སོགས་མི་ནོར་རྣམས་ཀྱི་བྱུང་ཚུལ་མཐོང་བ་དང༌། གཞོན་ནུ་ནས་ཐོས་བསམ་གྱི་སྒྲོ་འདོགས་མཁས་གྲུབ་ཀྱི་བླ་མ་རྣམས་ཀྱི་དྲུང་དུ་བཅད། དབེན་སར་ཉམས་ལེན་ཁོ་ན་བྱས་ཏེ། དལ་འབྱོར་གྱི་མི་ལུས་དོན་མེད་ལ་མ་སོང་བ་ཞིག་བྱེད་དགོས་བསམ་པ་ཡོད་པ་ལ།
ཉེ་བ་སྲད་བྲག་དམར་བས་དགོན་པ་སྟོད་དང༌། པདྨ་ཆོས་སྡིངས་ལ་སོགས་པ་ཕུལ་ཏེ་ལོ་ཤས་བདག་བྱས། དགོན་པ་དེ་དག་ཏུ་ཆོས་ཁྲིམས་འཆའ་བ། ཆོས་འཆད་པ། སྒྲུབ་མཆོད་འཛུགས་པ་ལ་སོགས་པ་མང་དུ་མཛད།
སྔར་ཡབ་བཤེས་གཉེན་བཟང་པོ་དེ་ཉིད་ཀྱིས་རོང་གཡག་སྡེར་རིན་པོ་ཆེ་ཤཱཀྱ་བློ་ལྡན་པ་སྤྱན་དྲངས། ཤངས་ཆོས། རྗེ་རས་ཆུང་པ་ནས་བརྒྱུད་པའི་ཆོས་ཤིན་ཏུ་མང་བ་གསན་འདུག་ཀྱང༌།
དེའི་དུས་སྐུ་ནས་གཞོན་པས་ངེས་པོ་མི་འདུག་གསུང༌། སླར་རིན་པོ་ཆེ་བློ་ལྡན་པའི་བུ་ཆེན་ཤཱཀྱ་བསམ་གྲུབ་པ་སྤྱན་དྲངས་ནས་དམ་པའི་ཆོས་ཟབ་པ་དང༌། རྒྱ་ཆེ་བ་གསན་ཚུལ་ནི།
ཤཱཀྱའི་བསྟན་འཛིན་གྲུབ་དབང་ཀུན་གྱི་གཙོ། །གང་དེའི་གསུང་གི་བདུད་རྩིའི་ཆུ་རྒྱུན་གྱིས། །བློ་གྲོས་བློ་ཡི་བུམ་བཟང་ཕྱུར་བུར་གཏམས། །དཔལ་ལྡན་སྙན་བརྒྱུད་བདག་པོར་ཕྱག་བཙལ་ནས། །གྲུབ་ཆེན་བཛྲ་ཀཱིརྟིའི་ཐུགས་ཀྱི་བཅུད།
།རྒྱ་བོད་མཁས་གྲུབ་ཀུན་གྱི་ལམ་གྱི་མཆོག །དཔལ་ལྡན་འཁོར་ལོ་བདེ་མཆོག་སྙན་བརྒྱུད་ཀྱི། །བདག་བློའི་བུམ་བཟང་ཡོངས་སུ་གང་བར་གྱུར། །དེ་ལ་འདིར་ཤཱཀྱ་བློ་ལྡན་དཔལ་བཟང་པོའི་ཞབས་རྡུལ་སྤྱི་བོས་རེག་པས་གཉིས་འཛིན་གྱི་འཁྲུལ་པ་ཞིག་སྟེ།
ཆོས་ཉིད་ཀྱི་དོན་མངོན་དུ་གྱུར་པའི་རྣལ་འབྱོར་པ་ཤཱཀྱ་བསམ་གྲུབ་པའི་དྲུང་དུ། ཤངས་པའི་རྒྱུད་

སྡེ་ལྔ་ཆེན་མོའི་དབང༌། དཔལ་འཁོར་ལོ་བདེ་མཆོག་གི་ཡབ་བཀའ་ལྔ། ཡུམ་བཀའ་ལྔ། གཏུམ་མོའི་མེ་དབང་རྒྱས་པ་རྣམས་ཀྱིས་སྨིན་བྱེད་སྔོན་དུ་ཐོབ་ནས། གྲོལ་བྱེད་ཀྱི་ལམ་ཉམས་སུ་ལེན་པ་ལ། དཔལ་འཁོར་ལོ་བདེ་མཆོག་རྩ་རྒྱུད་དང་བཤད་རྒྱུད་ངོས་བཟུང་བའི་གསུང་བགྲོས་དཀྱུས་ལ་ཡོད་པ།
དེ་རྣམས་ཀྱི་དོན་མན་ངག་ཏུ་བསྒྲིལ་ནས་ཉམས་སུ་ལེན་ཚུལ། རྡོ་རྗེ་འཆང་གིས་ཡེ་ཤེས་ཀྱི་མཁའ་འགྲོ་མ་ལ་གསུངས་པའི་སྙན་བརྒྱུད་རྡོ་རྗེའི་ཚིག་རྐང༌།
དེའི་འགྲེལ་པ་ཏེ་ལོའི་གཞུང་ཆུང་སོགས། དེ་རྣམས་ཉམས་སུ་ལེན་པ་ལ་ནོར་བུ་སྐོར་གསུམ་ཞེས་བྱ་སྟེ། ཕྱི་བཤད་པ་སྤྲུལ་པ་སྐུའི་གདམས་པ་ལ་བསྟེན་ནས་བརྒྱུད་པ་ཡིད་བཞིན་ནོར་བུ།
ནང་ཉམས་ལེན་ལོངས་སྤྱོད་རྫོགས་སྐུའི་གདམས་པ་ལ་བརྟེན་ནས་སྨིན་ལམ་ཡིད་བཞིན་ནོར་བུ། གསང་བ་ཆོས་ཀྱི་སྐུའི་གདམས་པ་ལ་བརྟེན་ནས་གྲོལ་ལམ་ཡིད་བཞིན་གྱི་ནོར་བུའོ། །དང་པོ་ལ་བཞི་སྟེ།
བརྒྱུད་པའི་བཀའ་མ་ཆད་པ་ལས་བྱུང་བའི་བླ་མ་བརྒྱུད་པའི་རྣམ་ཐར། བརྒྱུད་པའི་བྱིན་རླབས་ལས་བྱུང་བ་ལུས་མེད་མཁའ་འགྲོའི་ཆོས་སྐོར། བརྒྱུད་པའི་འཕྲིན་ལས་བྱུང་བའི་དོ་ཧ་བརྒྱད།
བརྒྱུད་པའི་ཞོར་ལ་བྱུང་བའི་ཆོས་སྐོར་སོགས་ཡོངས་སུ་རྫོགས་པ། འཁྲིད་རྣམས་ཀྱང་ཉམས་འཁྲིད་དུ་སྒོམ་ཞིང༌། དབང་རྣམས་ལ་ཚོགས་འཁོར་རྒྱ་ཆེ་བ་དང༌། རྟེན་འབྲེལ་མ་འཕྱུགས་པའི་འབུལ་བ་རྒྱ་ཆེ་བ་བཤམས།
ནང་མཆོད་རྫ་མ་གཅིག་གི་ཞག་མང་པོའི་བར་དུ་བཙགས་ཚད་ཆང་མཆོག་ཏུ་བཟང་བ་བྱུང༌། དབོན་པོ་བློ་གསལ་གྱིས་འདི་བཙགས་ཚད་ཆང་དུ་ཡོང་གི་འདུག་བྱས་པས་

ཡལ་སོང༌། བདེ་མཆོག་སྙན་བརྒྱུད་ཀྱི་ལུང་སོགས་ཤིན་ཏུ་ཆ་ཚང་བ། མ་ལས་བུ་དགའི་ཆོས་གཉིས་དང་བཅས་པ་ཐོབ། རྗེ་བཙུན་རས་ཆུང་པ་ནས་བརྒྱུད་པའི་ཕྱག་ན་རྡོ་རྗེའི་ཆོས་སྐོར་ཐོབ་པ་ལ། ཕྱི་སྒྲུབ། ནང་སྒྲུབ།
གསང་སྒྲུབ། རིག་པ་རྩལ་གྱི་དབང་གིས་སྨིན་པར་བྱས་ནས། སྤྲུལ་སྐུ་ཐུགས་འཕྲད་ཀྱི་འཁྲིད། རྒྱུད་ནས་བཟུང་སྟེ་ཡིག་ཆའི་ལུང་ཤིན་ཏུ་ཆ་ཚང་བ། བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པའི་ཆོས་སྐོར་ཐོབ་པ་ལ།
སྨིན་བྱེད་དབང་གི་སྐོར་ལ། ཕྱི་སྒྲུབ་ལྷ་སྟོང་དང་ལྔ་ལ་བརྟེན་ནས་སྒྲུབ་པ། ནང་སྒྲུབ་ལྷ་སུམ་ཅུ་སོ་གསུམ། གསང་སྒྲུབ་ལྷ་བཅུ་གསུམ་གྱི་དཀྱིལ་འཁོར་དུ་དབང་ཡོངས་སུ་རྫོགས་པ།
ཡང་གསང་ལྷ་གཅིག་བུམ་གཅིག་གི་ཚེ་དབང་རྣམས་ཐོབ། དེ་རྣམས་ཀྱི་བརྒྱུད་པ་ལ་རིང་བརྒྱུད་དང་ཉེ་བརྒྱུད། འཁྲིད་ཀྱང་ཉམས་འཁྲིད་དུ་བསྐྱངས་ཤིང༌། ཡིག་ཆའི་ལུང་བརྒྱུད་ནས་བཟུང་སྟེ་ཤིན་ཏུ་ཆ་ཚང་བ་ཐོབ།
ཟབ་ཡངས་རྒྱུད་སྡེའི་དོན་རྣམས་གཅིག་བསྡུས་ཏེ། །མ་ལུས་འགྲོ་བའི་དོན་དུ་བདག་སོགས་ལ། །སྩལ་ནས་ཐུབ་བསྟན་རྒྱས་ཕྱིར་བསྔོ་བར་མཛད། །བསམས་ཤིང་བཀའ་དྲིན་དྲན་ནོ་ཐུགས་རྗེས་སྐྱོངས།
།དེ་ནས་དབུས་ཕྱོགས་སུ་ཕེབས། རྩ་བརྒྱུད་བླ་མ་ཀུན་གྱི་ངོ་བོ་ཉིད། །དུས་གསུམ་སངས་རྒྱས་ཀུན་གྱི་རྣམ་སྤྲུལ་མཆོག །ཐེག་གསུམ་དགེ་འདུན་ཀུན་གྱི་གཙུག་རྒྱན་མཆོག །ཁམས་གསུམ་སེམས་ཅན་འདྲེན་མཆོག་ཁྱེད་ལ་འདུད།
།ཅེས་པའི་བསྟོད་ཡུལ་སྤྱན་མངའ་ངག་དབང་ཆོས་གྲགས་རྒྱལ་མཚན་དཔལ་བཟང་པོ་དེ་ཉིད་ཀྱི་དྲུང་དུ། ལམ་འབྲས་བུ་དང་བཅས་པའི་འཆག་མེད་རྣམས་དང༌། བློ་སྦྱོང་སྐོར།
སྒྲོལ་དཀར་ཚེ་འཁྲིད། མི་གཡོ་བའི་

རྗེས་གནང་ལྷ་འཁྲིད་ཆོས་དྲུག་སོགས། གནས་བརྟན་ཆེན་པོ་བཅུ་དྲུག་གི་རྗེས་གནང་སོགས། བཀའ་གདམས་ལྷ་བཞིའི་རྗེས་གནང་སོགས་བཀའ་གདམས་སྐོར། མགོན་པོ་ཕྱག་དྲུག་པའི་གཏོར་དབང་བར་ཆད་ཀུན་སེལ། བླ་མ་མགོན་པོ་དབྱེར་མེད།
མགོན་དཀར་ཡིད་བཞིན་ནོར་བུ་སོགས་མགོན་པོའི་བཀའ་ཉི་ཤུ་རྩ་འདྲེན་ལུང་དང་བཅས་པ། བེ་བུམ་ནག་པོ། །མགོན་པོ་གྲི་གུག །ནམ་མཁའི་གོས་ཅན་རྣམས་ཀྱི་རྗེས་གནང་ལུང་སོགས། གཞན་ཡང་ཤིན་ཏུ་མང་བ་གསན་ཏེ་ཐུགས་ཡིད་གཅིག་ཏུ་འདྲེས།
ཆོས་རྗེའི་དྲུང་གིས་རྗེས་སུ་ལོ་སྡེ་དགོན་འདི་ལ་ཕན་པའི་དུས་གཅིག་ཡོད་པ་མཛོད་ཅིག་གསུང༌། གཟིམས་གཡོག་མཛད་དགོས་གསུང་བ་ལ་བཀའ་ལྕོག་མ་བདེ་བར་ལོ་ཤས་ཞལ་བདག་མཛད།
སྤྱན་སྔ་རིན་པོ་ཆེ་ནས་བརྒྱུད་པའི་ནི་གུ་ཆོས་དྲུག་ཆ་ལག་ཡོངས་སུ་རྫོགས་པར་རྗེ་དེ་ཉིད་ཀྱི་བུ་ཆེན་རྣམ་རྒྱལ་དབང་པོ་ཞེས་གྲུབ་མཆོག་དམ་པ་དེ་ལ་ཞུས་ཏེ། ངེད་དཔོན་སློབ་ཕར་གསན་ཚུར་གསན་ཡིན།
སྤྱན་སྔ་རིན་པོ་ཆེ་དགུང་ལོ་ཤིན་ཏུ་སྨིན་པར་བཞུགས་པ་ལ། ནི་གུ་དང་མགོན་པོ་གནང་དགོས་ཞུས་པས། ད་ན་སོ་རྒས་པས་དཀའ་ལས་འདུག །གཞན་ཁྱེད་བསྟན་པ་དང་སེམས་ཅན་ལ་ཕན་པའི་དགེ་བའི་བཤེས་གཉེན་འདི་པ་ལ་ཤིན་ཏུ་མཛད་སྤྲོ་གསུང༌།
དཔལ་ས་སྐྱ་པའི་མགོན་པོ་འདི་ལ་ཟབ་རྒྱས་དཔག་ཏུ་མེད་པ་ཡོད་འདུག་སྟེ། ཐུན་མོང་བ་ཙམ་ལས་མ་ཐོབ། དང་པོ་རིན་པོ་ཆེ་ཚར་ཆེན་མཚོ་ཁར་ཕེབས་དུས་ངེད་ལ་ཆོས་དགོས་གསུང༌།
ངེད་ཀྱིས་ཕྲན་བུ་ཕུལ། འདི་སྐོར་ཞུ་དགོས་པ་ཡོད་དེ་

མ་ཞུས་པ་གོ་མ་ཆོད་པའི་ཚད་ཅིག་བྱུང༌། ད་ནི་ན་སོ་རྒས་ནས་མི་ཡོང་འདུག །འོན་ཀྱང་བག་ཆགས་དང་སྨོན་ལམ་དགོས་འདུག་པས། རིན་པོ་ཆེས་ས་བཅད་ཙམ་གནང་བ་ཞུ་དང་གསུང༌། ཕྱག་གཉིས་ཐལ་མོ་སྦྱོར་བའི་རྣམ་པ་མཛད་དེ་གསན་པའི་ཚུལ་མཛད་དེ་ས་བཅད་ཙམ་ཕུལ།
ཐུགས་ཡིད་གཅིག་ཏུ་འདྲེས། དེང་ནས་བྱང་ཆུབ་སྙིང་པོ་མཆིས་ཀྱི་བར། །ཡི་དམ་མཆོག་གསུམ་དབྱེར་མེད་བླ་མ་ལ། །གསོལ་བ་བཏབ་པས་རྣམ་ཀུན་རྗེས་བཟུང་སྟེ།
།ཐུགས་ཡིད་གཉིས་མེད་འདྲེས་པར་བྱིན་གྱིས་རློབས། །ས་སྐྱ་པ་འཁོན་གྱི་གདུང་བརྒྱུད་དྲི་མ་མེད་པ་འཇམ་པའི་དབྱངས་ཀུན་དགའ་བསམ་གྲུབ་པའི་དྲུང་དུ་ཆོས་འབྲེལ་ཡོད་ཙམ་ཐོབ། མཁས་བཙུན་དམ་པ་ངག་དབང་ཆོས་གྲགས་ཀྱི།
།སྲས་ཀྱི་ཐུ་བོར་བཅས་པའི་ཞབས་བསྟེན་ནས། །བསྙེན་པར་རྫོགས་ཤིང་ཟབ་ལམ་ཇི་སྙེད་པ། །གསན་ཅིང་ཐུགས་སུ་ཚུད་ལ་ཕྱག་འཚལ་ལོ། །དེས་ན། རྟེན་ནི་གསུམ་ལས་དགེ་སློང་མཆོག
།འབྲིང་ནི་དགེ་ཚུལ་ཡིན་པར་འདོད། །ཁྱིམ་ན་གནས་པ་ཐ་མའོ། །ཞེས་དང༌། དགེ་སློང་ཞེས་བྱ་ཆོས་ཀྱི་རྒྱལ་མཚན་དེ། །དགེ་སློང་ཞེས་བྱ་རྡོ་རྗེའི་སྲོག་ཤིང་ཡིན། །ཞེས་དང༌། ཚུལ་ཁྲིམས་ལྡན་པའི་དགེ་སློང་འོད་དང་ལྡན།
།ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། །ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། །ཚུལ་ཁྲིམས་ཀྱིས་ནི་འགྲོ་བ་དམ་པ་ཐོབ། །ཅེས་སོགས་མདོ་རྒྱུད་རྣམས་ལས་ལན་ཅིག་མ་ཡིན་པར་ཕན་ཡོན་དང་བསྔགས་པ་བརྗོད་པ་རྒྱ་ཆེར་གསུངས་པ་རྣམས་ཀྱིས་ཐུགས་ཡིད་ཕྲོགས་ཏེ།
རྗེ་བཙུན་མཁས་གྲུབ་དམ་པ་འདི་ཉིད་ཀྱི་དྲུང་དུ། དགུང་ལོ་སོ་དགུ་བཞེས་པ་གླང་ལོ་སྨིན་དྲུག་ཟླ་བའི་ཡར་ངོ་སྔོན་དུ་འགྲོ་བའི་ཚེས་

བརྒྱད་ཀྱི་ཉི་མ་བཞིར་ཕྱེ་བའི་སུམ་ཆ་རྫོགས་པར་ཤར་བའི་དུས་གངས་ཅན་མཁས་གྲུབ་བཙུན་པ་རྣམས་ཀྱི་གཙུག་རྒྱན་སྤྱན་སྔ་ཆོས་ཀྱི་རྒྱལ་པོ་ངག་དབང་ཆོས་གྲགས་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་དེ་ཉིད་ཀྱིས་མཁན་པོ་མཛད།
མདོ་སྔགས་བསྟན་པའི་སྒྲོན་མེ་རྗེ་བཙུན་ཀུན་དགའ་བཟང་པོའི་རིགས་ཀྱི་དབོན་པོ་མཚུངས་མེད་སངས་རྒྱས་སེང་གེས་ལས་ཀྱི་སློབ་དཔོན། བརྟན་མཁས་ཀྱི་ཡོན་ཏན་གཉིས་དང་ལྡན་པའི་འཇུན་པ་ཆོས་རྗེས་གསང་སྟོན།
ངོར་ཆེན་དཀོན་ཅོག་ལྷུན་གྲུབ་ཀྱི་སྐུའི་དབོན་པོ་དཀོན་ཅོག་དཔལ་ལྡན་པས་དུས་སྒོ་བ་མཛད། ཤེས་བྱ་རབ་འབྱམས་སྨྲ་བ་བཀྲ་ཤིས་རིན་ཅེན་པ་ལ་སོགས་པའི་མཁས་བཙུན་བཟང་གསུམ་གྱི་ཐུགས་རྒྱུད་གཏམས་པ་རྣམས་ཀྱིས་དད་པའི་དགེ་འདུན་མཛད་དེ།
མདོར་ན་མཁན་སློབ་དགེ་འདུན་འདུས་པ་དང་བཅས་པའི་དབུས་སུ་བསྙེན་པར་རྫོགས་པ་ཐོབ། སངས་རྒྱས་ཀྱི་བསྟན་པ་ལ་ཞུགས་ལ་ཡོངས་སུ་རྫོགས་པའི་སྒོ་ནས་ངུར་སྨྲིག་གི་རྒྱལ་མཚན་འཛིན་པ་རྣམས་གཙུག་གི་ནོར་བུར་གྱུར་ཏོ།
།དེའི་ཚེ་མདོ་སྡེ་དྲན་པ་ཉེར་གཞག་ལས། ཇི་ལྟར་གསུངས་པ་ལྟར་བསྟན་པ་ལ་དགའ་བའི་ལྷ་རྣམས་ཀྱིས་ལྷ་རྫས་ཀྱི་མེ་ཏོག་གི་ཆར་འབེབས།
སངས་རྒྱས་ཀྱི་བསྟན་པ་དང་དཀར་པོའི་ལྷའི་ཕྱོགས་ནི་ཡར་ངོའི་ཟླ་ལྟར་གོང་འཕེལ་དུ་གྱུར། ལྷ་མ་ཡིན་དང་ནག་པོའི་ཕྱོགས་རྣམས་ནི། སྒྲ་གཅན་གྱིས་ཁར་ལྟུང་བའི་རྒྱུ་སྐར་བདག་པོ་བཞིན་དུ་མི་གསལ་ཞིང་འགྲིབ་པར་འགྱུར།
སྙན་པའི་གྲགས་པས་ས་སྟེང་ཐམས་ཅད་ཁྱབ་ཅིང༌། ས་བླའི་ལྷ་རྣམས་ཀྱིས་རྒྱལ་ཆེན་རིགས་བཞི་པའི་ལྷ་རྣམས་ལ་བསྒྲགས། དེ་དག་གིས་སུམ་ཅུ་རྩ་གསུམ་པའི་ལྷ་རྣམས་དང༌།

དེ་ནས་འོག་མིན་ཀྱི་བར་དུ་ཆེས་ཆེར་བསྒྲགས་པར་གྱུར་ཏོ། །དུས་དེ་ཉིད་ནས་བཟུང་སྟེ། ལྟུང་བ་སྡེ་ལྔ་ཆར་གཏོགས་དང་བཅས་པའི་དྲི་མ་མཐའ་དག་དང་བྲལ་ཤིང༌། གཉེན་པོའི་ཁྲིམས་ཉིས་བརྒྱ་ལྔ་བཅུ་རྩ་གསུམ་ཆར་གཏོགས་དང་བཅས་པ་གཡེལ་བ་མེད་པར་གཅེས་སྤྲས་སུ་མཛད་པ་ཡིན་ནོ།
།ཕུན་ཚོགས་ཞིང་ན་གྲངས་མེད་རིགས་བརྒྱའི་གར། །སྐུ་བཞི་ཡེ་ཤེས་ལྔ་ལྡན་རྒྱལ་བ་དངོས། །གཅིག་བསྡུས་དྲུག་པའི་སངས་རྒྱས་རྡོ་རྗེ་འཛིན།
།ཁྱབ་བདག་འཁོར་ལོའི་མགོན་པོར་གསོལ་བ་འདེབས། །སྐྱབས་གསུམ་གཅིག་བསྡུས་བསྐལ་བཟང་འགྲོ་བའི་མགོན། །བརྒྱད་ཁྲི་བཞི་སྟོང་ཟབ་ཆོས་ཀུན་གྱི་མཛོད། །སྨྲ་བའི་དགེ་འདུན་འདུས་པའི་མཆོག་གྱུར་པ།
།ཟླ་མེད་བླ་མ་མཆོག་ལ་གསོལ་བ་འདེབས། །སྔོན་ཚེ་འཕགས་པའི་གནས་བརྟན་བ་ཀཱུ་ལ། །ཁ་བ་ཅན་ལྗོངས་སྤྱན་སྔ་ཚུལ་ཁྲིམས་འབར། །སླར་ཡང་ཞིང་འདིར་ངག་དབང་ཆོས་ཀྱི་གྲགས། །བཀའ་དྲིན་མཚུངས་མེད་ཞབས་ལ་གསོལ་བ་འདེབས།
།འཁོར་བའི་ཕུན་ཚོགས་རྩྭ་རྩེའི་ཟིལ་པ་དང༌། །སྦྲུལ་གདུག་ཚང་ཚིང་ལྟ་བུར་ལེགས་གཟིགས་ཏེ། །ཐུབ་དབང་བསྟན་པའི་ཁང་བཟང་དམ་པར་བྱོན། །སྤྱན་སྔ་ཆོས་ཀྱི་རྗེ་ལ་གསོལ་བ་འདེབས།
།མཚན་ཉིད་ཀུན་ལྡན་ཡོངས་འཛིན་མཆོག་གྱུར་པ། །བཅུ་ཕྲག་གཅིག་དང་དྲུག་གི་ལྷག་པ་བསྟེན། །ཟབ་དང་རྒྱ་ཆེའི་ཆོས་ཚུལ་མ་ལུས་ཀུན། །ལེགས་གསན་ཐུགས་སུ་ཚུད་ལ་གསོལ་བ་འདེབས། །བསླབ་གསུམ་པདྨོའི་མཚོ་ཆེན་དག་ན་རྒྱུ།
།ཐེག་གསུམ་གསེར་གྱི་རྒྱན་གྱིས་གདོང་མཛེས་ཤིང༌། །ཐུབ་བསྟན་ནོར་བུའི་ཁུར་གྱིས་ངལ་མེད་པའི། །གཉིས་འཐུང་དགེ་བའི་བཤེས་དེར་གསོལ་བ་འདེབས། །རྒྱ་ཆེན་ཐོས་པའི་ཕ་མཐའ་ཀུན་དང་བྲལ།

།བསམ་བྱུང་རིག་པའི་རླབས་འཕྲེང་ཆེར་གཡོ་བ། །སྒོམ་པ་ཡིད་བཞིན་ནོར་བུ་བྱེ་བས་ཕྱུག །བསྟན་པ་ཡོངས་རྫོགས་རྒྱ་མཚོར་གསོལ་བ་འདེབས། །མཁྱེན་པའི་སྤྱན་ཡངས་ཤེས་བྱ་མ་ལུས་གཟིགས། །བརྩེ་བའི་ཐུགས་རྗེས་འགྲོ་ཀུན་བུ་ལྟར་སྐྱོང༌།
།ནུས་པའི་སྟོབས་ཀྱིས་བདུད་དཔུང་ཕྱེ་མར་འཐག །འཕྲིན་ལས་དབང་པོ་ཁྱོད་ལ་གསོལ་བ་འདེབས། །འཆད་པའི་སྒྲ་དབྱངས་བློ་གསལ་རྨ་བྱའི་གཉེན། །རྩོད་པའི་མེ་ཆར་རྒོལ་ངན་བྲག་རིའི་གཤེད།
།རྩོམ་པའི་སྤྲིན་སྔོན་ལེགས་བཤད་བྱེ་བས་གཏམས། །མཁས་མང་བྱེ་བའི་རྒྱན་གྱུར་གསོལ་བ་འདེབས། །འཕྲིན་ལས་ལྷུན་གྱིས་གྲུབ་པའི་གྲུ་ཆེན་གྱིས། །འགྲོ་ཀུན་སྲིད་མཚོའི་ཕ་མཐར་རབ་བསྒྲལ་ནས།
།བདེ་ཆེན་ནོར་བུའི་གླིང་དེར་འཁྲིད་མཛད་པའི། །དེད་དཔོན་ཀུན་གྱི་མཆོག་གྱུར་གསོལ་བ་འདེབས། །སྐལ་བཟང་དད་པའི་དབང་པོ་གཙུག་རྒྱན་རྩེར། །རྩེ་གཅིག་གུས་པའི་ཡིད་ཀྱིས་གསོལ་བཏབ་ན།
།འཕྲིན་ལས་བཞི་ཡི་དགོས་འདོད་ཀུན་རྩོལ་བ། །རྗེ་བཙུན་ཡིད་བཞིན་ནོར་བུར་གསོལ་བ་འདེབས། །སྐྱེ་བ་ཀུན་ཏུ་ཡང་དག་བླ་མ་དང༌། །འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། །ས་དང་ལམ་གྱི་ཡོན་ཏན་རབ་རྫོགས་ནས།
།རྡོ་རྗེ་འཆང་གི་གོ་འཕང་མྱུར་ཐོབ་ཤོག །དགའ་ལྡན་གྱི་ནམ་མཁའ་དྲི་མ་མེད། །འཕགས་ཡུལ་གྱི་དཱི་པཾ་ཀ་ར་བ། །བོད་ཡུལ་གྱི་དཔལ་ལྡན་ཨ་ཏི་ཤ །རྗེ་གང་གི་ཐུགས་ཀྱི་ཐུ་བོ་ལས།
།རྒྱ་བོད་ཀྱི་མགོན་པོ་ཆོས་འཕེལ་ཞེས། །ཕ་བྷྲུཾ་རྗེ་རྒྱལ་བའི་འབྱུང་གནས་དངོས། །རྗེ་བསོད་ནམས་རྒྱ་མཚོའི་ཞབས་ལ་འདུད། །ཅེས་པའི་བསྟོད་ཡུལ་དེ་ཉིད་དང༌། མཁས་བཙུན་དམ་པ་རིན་པོ་ཆེ་ལྷ་བཙུན་པ།
ཟབ་

དོན་དུ་མའི་གཏེར་མཛོད་སྟག་ལུང་རིན་པོ་ཆེ་ཀུན་དགའ་བཀྲ་ཤིས། བྱང་ཆུབ་སེམས་དཔའ་ཆེན་པོ་རྒྱལ་ཚབ་སྤྲུལ་པའི་སྐུ། དེ་ཉིད་ལ་ཆོས་འབྲེལ་ཡོད་ཙམ། མཁས་པའི་མཁས་པ་འཇམ་དབྱངས་མཁྱེན་བརྩེའི་དབང་ཕྱུག་ཡབ་སྲས་གཉིས།
རྒྱུད་སྡེ་རྒྱ་མཚོའི་ནང་དོན་རིག་པ་གཞོན་ནུ་བློ་གྲོས། རྗེ་རྡོ་རྗེ་འཆང་ཆེན་པོའི་རུས་ཀྱི་དབོན་པོ་སངས་རྒྱས་སེང་གེ་བ། ཡང་སྣག་དབོན་དཀོན་ཅོག་དཔལ་ལྡན་པ་ལ་ཆོས་འབྲེལ་ཡོད་ཙམ།
བཙུན་པའི་མཆོག་གྱུར་བཀྲ་ཤིས་རིན་ཅེན་པ། ངག་དབང་ཆོས་གྲགས་རྒྱལ་མཚན་གྱི་ཐུགས་སྲས་དམ་པ་རྣམ་རྒྱལ་དབང་པོ། །པདྨས་ལུང་བསྟན་བརྙེས་པའི་སྤྲུལ་པའི་སྐུ་ཞིག་པོ་གླིང་པ། ཉམས་དང་རྟོགས་པའི་བདག་ཉིད་རྣལ་འབྱོར་གྱི་དབང་ཕྱུག་ཆེན་པོ་བྱམས་པ་བསྟན་པ་རབ་རྒྱས།
ཞི་བྱེད་གདམས་པའི་མངའ་བདག་མཚུངས་མེད་རྒྱལ་བའི་དབང་པོ། །སྡེ་སྣོད་གསུམ་གྱི་མངའ་བདག་དཀོན་ཅོག་རྒྱ་མཚོ་བ་སྟེ།
མདོར་ན་ཡོངས་འཛིན་དམ་པ་ཉེར་གཅིག་ལ་མཉེས་པ་གསུམ་གྱི་སྒོ་ནས་མཉེས་པར་མཛད་དེ། གཙོ་བོར་ནི་དཔལ་ལྡན་ས་སྐྱ་པ་ཡབ་སྲས་ལས་བརྒྱུད་པའི་རྣལ་འབྱོར་དབང་ཕྱུག་བིརྺ་པའི་ཐུགས་བཅུད་ཀྱིས་གཙོ་བྱས་པའི་དཔལ་ཀྱེ་རྡོ་རྗེའི་ཆོས་སྐོར་མཐའ་དག
།འཁོར་ལོ་བདེ་མཆོག་གི་ཆོས་སྐོར་ཇི་སྙེད་པ། ཁྱད་པར་གྲུབ་ཆེན་ནཱ་རོ་དང་མཻ་ཏྲིའི་ཐུགས་བཅུད་རྗེ་མར་པས་བོད་ཡུལ་དུ་སྤྱན་དྲངས་པའི་ཆོས་སྐོར།
རྗེ་བཙུན་རས་ཆུང་པས་སྤྱན་དྲངས་པའི་སྐོར། མཁས་གྲུབ་ཆེན་པོ་ཤངས་པ་གདུ་གུ་པ་ཁྱུང་པོ་རྣལ་འབྱོར་དུ་གྲགས་པས་བོད་ཡུལ་དུ་སྤྱན་དྲངས་པའི་ཤངས་པ་བཀའ་རྒྱུད་ཀྱི་ཆོས་སྐོར། གཉན་ལོ་སོགས་ནས་བརྒྱུད་པའི་གསང་འདུས་སྐོར།
རྭ་སྐྱོ་ཞང་

སོགས་ནས་བརྒྱུད་པའི་གཤིན་རྗེ་ནག་པོའི་སྐོར། དཔྱལ་ལོ་ཙཱ་བ་སོགས་ནས་བརྒྱུད་པའི་གཤིན་རྗེ་གཤེད་དམར་པོའི་ཆོས་སྐོར། ཤམ་བྷ་ལའི་བཤད་སྲོལ་དུས་འཁོར་སྐོར། ཇོ་བོ་རྗེ་དཔལ་ལྡན་ཨ་ཏི་ཤ་ནས་བརྒྱུད་པའི་ལྷ་བཞིའི་ཆོས་ཐིག་ལེ་བཅུ་དྲུག་ལ་སོགས་པ་བཀའ་གདམས་ལུགས་ཀྱི་ཆོས་སྐོར།
གྲུབ་ཆེན་དམ་པ་རྒྱ་གར་ནས་བརྒྱུད་པའི་ཞི་བྱེད་ཆོས་སྐོར། བོད་ཡུལ་གྱི་རང་བྱུང་གི་མཁའ་འགྲོ་མའི་ཆོས་སྐོར།
སྤྱོད་རྒྱུད་དཀྱིལ་འཁོར་བཅུ་གཉིས་ཀྱིས་གཙོས་པའི་སྐོར། སློབ་དཔོན་པདྨ་འབྱུང་གནས་ནས་བརྒྱུད་པའི་གསང་སྔགས་སྔ་འགྱུར་གྱི་ཆོས་མང་པོ། །ཀུན་མཁྱེན་བུ་ལུགས་སྐོར་ཡང་མང་པོ། །མདོར་ན་འཕགས་ཡུལ་ནས་འགྱུར་རོ་ཅོག
།བོད་ཡུལ་ན་གྲགས་པའི་རྡོ་རྗེ་ཐེག་པའི་ཆོས་ཚུལ་ཕལ་མོ་ཆེ་གསན་པར་མཛད་ཅིང༌། དེ་དག་ཀྱང་གསན་པ་ཙམ་དུ་མ་ཟད་དཔྱིས་ཕྱིན་པར་ཚིག་དོན་གྱི་སྒྲོ་འདོགས་མཐའ་དག་ཆོད་པར་མཛད་པས།
རྡོ་རྗེ་ཐེག་པའི་ཟབ་ལམ་ཇི་སྙེད་པའི་མངའ་བདག་ཆེན་པོར་བཞུགས་པ་ཡིན་ཅིང༌། ལྷག་པར་དཔལ་ལྡན་ས་སྐྱ་པའི་སྙན་བརྒྱུད་ཀྱི་གདམས་པ་ཟབ་མོ་རྣམས་ཡོངས་སུ་རྫོགས་པར་བཞུགས་ཤིང༌། ཐུགས་གཙིགས་སུ་མཛད་ཅིང༌།
ཐུགས་ཉམས་སུ་བཞེས་པས་ངེས་པའི་ཤེས་པ་གཏིང་ནས་སྐྱེས་པས་སློབ་མ་ཡང་སློབ་བརྒྱུད་འཛིན་དང་བཅས་པ་རྣམས་སྐལ་པ་བཟང་པོར་ཤེས་པར་གྱིས་ཤིག །དེ་དག་ཀྱང་འདིར་ཡི་གེ་མང་པས་འཇིགས་པས་ཞིབ་པར་མ་བྲིས།
དོན་དུ་གཉེར་བའི་དཔྱོད་ལྡན་དག་གིས་རྗེ་བླ་མའི་གསན་ཡིག་ཐོར་བུ་དག་དུམ་བུ་མང་པོར་གནས་པ་དག་ལས་ཤེས་བར་བྱའོ། །གསུང་ཆོས་ཀྱི་བཀའ་དྲིན་མང་དུ་ནོས་པ་ལ། ཡོངས་འཛིན་དེ་དག་

ལ་ཁ་ཅིག་ནི་རིང་མོ་ཞིག་ནས་གཅིག་ནས་གཅིག་ཏུ་བརྒྱུད་པའི་ཐུགས་ཞེན་དང༌། ཁ་ཅིག་ནི་དག་སྣང་ལྷུར་བླང་བ་དང༌། ཁ་ཅིག་ནི་ཆོས་ཀྱི་ཆ་ལག་ཅུང་ཟད་ལུས་པ་དང༌། འགའ་ཟུང་ནི་ཕར་སློབ་ཚུར་སློབ་ཏུ་གྱུར།
མཐར་ནི་ཐམས་ཅད་ལ་སངས་རྒྱས་དངོས་ཀྱི་ཐུགས་དད་མཛད། ཟླ་བས་ལྷག་པའི་ཡོངས་འཛིན་བཅུ་ཕྲག་གཉིས། །ཁྱད་པར་བཀའ་དྲིན་ཆེ་བའི་བླ་མ་བཞི། །གཅིག་པུ་འགྲན་ཟླ་བྲལ་བའི་ཚར་པ་རྗེ། །མཉེས་པ་གསུམ་གྱི་སྒོ་ནས་བསྟེན་པའི་མཐུས།
།རྒྱལ་སྲས་རྒྱལ་བའི་ཆོས་འཚོལ་རྟག་ཏུ་ངུ། །ནོར་བཟང་ནོར་གྱི་སྙིང་པོ་ཆོས་བསྒྲུབ་ལྟར། །མཁས་སྤྱོད་མཁས་པའི་བཤེས་གཉེན་མང་བསྟེན་ནས། །ཟབ་ལམ་ཟབ་མོའི་བདུད་རྩིའི་གཏེར་དུ་གྱུར།
།ཉི་ཤུ་རྩ་གཅིག་དམ་པའི་ཡོངས་འཛིན་བསྟེན། །རྒྱུད་སྡེ་རྒྱ་མཚོའི་ཚིག་དོན་ཐུགས་སུ་ཚུད། །གངས་ཅན་མཁས་པ་ཀུན་གྱི་རྩེ་མོར་སོན། །དང་པོར་རྒྱ་ཆེན་ཐོས་བསམ་མཛད་དུས་ལགས།
།ཞེས་སོ། །བཞི་པ་དེ་ལྟར་ཐོས་བསམ་གྱིས་སྒྲོ་འདོགས་བཅད་པའི་དོན་དེ་རྣམས་རྩེ་གཅིག་ཏུ་ཉམས་སུ་བཞེས་པས། ཐུགས་རྒྱུད་ལ་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་འཁྲུངས་ཏེ་སྙིང་པོའི་དོན་བླངས་པའི་ཚུལ་ནི།
སྤྱིར་རྒྱལ་བའི་གསུང་རབ་རབ་འབྱམས་ཐམས་ཅད་དང༌། ཁྱད་པར་རྒྱུད་སྡེ་རིན་པོ་ཆེ་དྲི་མ་མེད་པའི་རྣམ་གྲངས་བསམ་གྱིས་མི་ཁྱབ་པ་བྱུང་ཚུལ། དེ་དག་གི་དགོངས་པ་འཕགས་ཡུལ་གྱི་འབྲེལ་བྱེད་ཚད་ལྡན་དུ་མས་བཀྲལ་ཚུལ།
གངས་ཅན་གྱི་ལྗོངས་སུ་འགྱུར་ཚུལ། རྗེ་བཙུན་ས་སྐྱ་པ་ཡབ་སྲས་སོགས། བོད་ཀྱི་མཁས་གྲུབ་དག་གི་བཞེད་སྲོལ་སོ་སོ་མ་འདྲེས་པ་ཡོངས་སུ་རྫོགས་པ། ཕྱོགས་རེ་ཙམ་མ་ཡིན་པར་ལམ་གྱི་སྲོལ་ཡོངས་སུ་རྫོགས་པའི་གནད་ཐམས་ཅད་ལུང་རིགས་ཀྱི་ལམ་ནས་

ལེགས་པར་དྲངས་ཤིང་སྙན་བརྒྱུད་ཀྱི་གདམས་པས་བརྒྱན་ནས་ཐུགས་སུ་ཚུད་ཅིང༌། དེ་དག་གི་སྙིང་པོའི་བཅུད་ཕྱུང་བའི་སྤྲོས་བཅས་དང་སྤྲོས་མེད་ཀྱི་ཉམས་ལེན་གྱི་རིམ་པ་ཟབ་མོ་རྣམས་ལ་རྩེ་གཅིག་ཏུ་ཉམས་ལེན་མཛད་པའི་མཐུས།
སོ་སོའི་གཞུང་ལུགས་ནས་བཤད་པའི་ཉམས་རྟོགས་རྣམས་ཇི་ལྟ་བ་བཞིན་ཐུགས་རྒྱུད་ལ་འཁྲུངས་པར་གྱུར་ཅིང༌། དེ་ཡང་སྐུ་གཞོན་ནུ་ནས་ངེས་འབྱུང་ཆེན་པོ་ཡོད་པ་དང༌། ལྷག་པར་ཡབ་མེས་རྣམས་ཀྱི་བྱུང་ཚུལ་གཟིགས་པས།
གནས་མི་མེད་ཀྱི་ལུང་པ། རྒྱབ་རི་བྲག །དེའི་མདུན་ན་གཡའ་སྔོ་ཉིལ་ལེ་བ། ནགས་ཐོ་རེ་བ་ལ་མདུན་སྤང་རི་ཤིན་ཏུ་སྐྱིད་པ། མེ་ཏོག་སྣ་ཚོགས་སྐྱེ་བ། གཡས་ཕྱོགས་ལ་ཆུ་སྔོན་མོ་སྐད་ཁྲོལ་ལེ་འབབ་པ།
བྱ་གོང་མོ་དང༌། འབྱོལ་མོ་སྐད་སྙན་པར་སྒྲོག་པ། ཆོས་ལྡན་གྱི་རྒྱལ་པོས་བདེ་བར་བསྐྱངས་པས་མི་ངན་གྱི་དགྲ་མེད་པར་བྱ་རི་དྭགས་རྣམས་ཀྱང་བག་ཕེབས་པར་སྡོད་པ།
འཁོར་ཡུག་རྣམས་གངས་རིའི་འཕྲེང་བས་བསྐོར་བ། གྲོགས་ཆོས་མཐུན་ཡོད་ན་རྒྱལ་པོ་འབངས་དང་བཅས་པས་འཚོ་བ་མི་སྡུག་ཙམ་ཡོང་བ། དེ་ལྟ་བུའི་གནས་སུ་བྲག་ཕུག་བཟང་པོའམ། གཡམ་པ་ཤིན་ཏུ་ཡགས་པ་ཀ་གདུང་ཉན་པའི་སྤྱིལ་པོའམ།
ཡང་ན་ཁང་པ་བཀོད་པ་ལེགས་ཤིང་སྐྱིད་པའི་ནང་དུ་འཇམ་ཞིང་འབོལ་བའི་གདན་གྱི་སྟེང་དུ། ཚེ་ཧྲིལ་པོ། ལུས་མི་གཡོ་རྣམ་སྣང་འཁོར་ལོས་བསྒྱུར་བའི་འདུག་སྟངས་ཀྱིས་འཁོར་བའི་ཉེས་དམིགས།
དལ་འབྱོར་རྙེད་དཀའ། འཆི་བ་མི་རྟག་པ་རྣམས་ཀྱིས་རྒྱུད་བསྐུལ་ཏེ་ཅུང་ཟད་ཙམ་དལ་བར་སྡོད་པའི་ལོང་མེད་པར་མ་གྱུར་འགྲོ་བ་ཐམས་ཅད་ཀྱི་རྣམ་མཁྱེན་སངས་

རྒྱས་ཀྱི་གོ་འཕང་ཐོབ་པར་འདོད་པའི་བསམ་པས་ཀུན་ནས་བླངས་ཏེ། ལམ་གྱི་སྙིང་པོ་ཟབ་མོ་བླ་མའི་རྣལ་འབྱོར་བསྒོམས་ཏེ། སྙིང་ཁོང་རུས་པའི་གཏིང་ནས་ཉིན་མཚན་ཁོར་ཡུག་ཏུ་གསོལ་བ་འདེབས་པ་དང༌། དབང་བཞི་ལེན་པ།
རང་སེམས་གདོད་མའི་རང་བཞིན་ལྟ་བ། རང་བབས་གསུམ་གྱི་སྟེང་དུ་འཇོག་པ། གཞན་གང་ལ་གང་འཚམ་གྱི་ཐུགས་དམ་གྱི་རིམ་པ། དེ་ཉིད་འགྲོ་བའི་དོན་དུ་བསྔོ་བ་ཞིག་བྱེད་བསམ་པ་དང་པོ་ནས་རྒྱུན་མི་འཆད་དུ་མ་གྱུར་པ་ཡོད་ཀྱང༌།
རྗེས་སུ་དེ་བཞིན་མ་བྱུང༌། གང་ལྟར་འཕན་ཡུལ་དང༌། སྲང་དང༌། བྱང་སོགས་ན་ཡོད་པའི་བདག་བྱས་པའི་དགོན་པ་དང༌། རི་ཁྲོད་དབེན་པ་རྣམས་སུ་ཁ་ཏོན་གང་འཕེལ་མཚམས་གང་དམ་བྱས་པའི་ཐུགས་དམ་དང༌།
རྒྱུན་གྱི་ཉམས་བཞེས་ཀྱང་སྤྲོས་མེད་དང་མ་བྲལ་བའི་ངོས་ནས། དེ་ལ་སྙིང་རྗེས་རྩིས་ཟིན་པའི་སྟོང་ཉིད་སྙིང་རྗེའི་སྙིང་པོ་ཅན་གྱི་ངང་ནས་འཆད་རྩོད་རྩོམ་པ་སོགས་ཀྱི་བྱ་བ།
སྦྱིན་བདག་གི་སྐུ་རིམ་སོགས་ཀྱང་དེ་གའི་ངང་ནས་བསྐྱེད་རྫོགས་ཀྱི་རིམ་པ་མ་འཁྲུལ་བར་མཛད། སྒོ་ཡབ་གདན་སའི་ཆགས་སྐོར་དུས་ཀྱང་དེ་ལས་མ་གཡོས་པའི་ངང་ནས་སྦྱིན་བདག་སོགས་ལའང་ཡུལ་དང་མཐུན་པའི་གསུང་སྒྲོས་ཐུགས་དམ་ལས་མ་གཡོས་པའི་གཤིས་ཀྱིས་སྒྲིགས་མ་རང་མི་ཡོང༌།
གཞན་མི་དང་སེམས་ཅན་གང་གཟིགས་ཀྱང་སྨོན་ལམ་རྣམ་པར་དག་པ་འདེབས་པར་མཛད། ཕྱི་རོལ་གྱི་སྣང་བ་དང་སྒོ་བསྟུན་ནས་རྒྱུན་དུ་ཐུན་གཉིས་ཀྱི་ངེས་པས་དཔལ་ལྡན་ས་སྐྱ་པའི་ཟབ་དོན་ཐམས་ཅད་ཀྱི་སྙིང་པོ་ལམ་ཟབ་མོ་བླ་མའི་རྣལ་འབྱོར་ཕྱི་ནང་སྦྲགས་པ།
ཚར་ཆེན་རྡོ་རྗེ་འཆང་གཙོ་བོར་བཞུགས་པའི་བརྒྱུད་པ་རྣམས་ལ་གསོལ་བ་འདེབས་པ།
ཞེན་

པ་སྤངས་པ། དབང་བཞི་ལེན་པ་རྣམས་ཐུགས་ཡུལ་དུ་ཆེས་ཆེར་གསལ་བའི་ངེས་ཤེས་མ་སྐྱེས་ཀྱི་བར་དུ་སྒོམ་པར་མཛད། མཐར་ལྟ་བ་བློ་འདས་ཀྱི་ངང་དུ་ཡུན་རིང་པོའི་བར་དུ་མཉམ་པར་འཇོག་པར་མཛད། དེ་བཞིན་དུ་དཔལ་ཀྱེ་རྡོ་རྗེའི་ཕྱི་ནང་གི་བསྐྱེད་རིམ་ཟབ་གསལ་གཉིས་སུ་མེད་པའི་ངང་ནས་ལམ་དུས་ཀྱི་དབང་བཞི་སྦྱང་བཞི་སྦྱོང་བྱེད་ངོ་སྤྲོད་པའི་གསལ་སྣང་མ་སྐྱེས་བར་བཞེས་པའི་མཐར་རྫོགས་རིམ་རླུང་གཏུམ་མོ་ཡེ་ཤེས་ཀྱི་ཕྱག་རྒྱའི་རྣལ་འབྱོར།
ཟུང་འཇུག་ཕྱག་རྒྱ་ཆེན་པོ་རྣམས་ལ་རྒྱུན་ཤིན་ཏུ་རིང་བའི་བར་མཉམ་པར་འཇོག་པར་མཛད། ཡིག་བརྒྱ། ཨུཥྞཱིཥ། ཨཥྟ་ལ་སོགས་པའི་རིགས་སྔགས་ཀྱི་བཟླས་བརྗོད་ཀྱང་རྣམ་གྲངས་མང་དུ་མཛད།
རྣལ་འབྱོར་དབང་ཕྱུག་གི་ཐུན་མོང་དང་ཐུན་མོང་མ་ཡིན་པའི་སྒོམ་བཟླས་སྲུང་བ་དང་བཅས་པ་ཤིན་ཏུ་རྒྱས་པ། བདེ་མཆོག །ནཱ་རོ་མཁའ་སྤྱོད་ཀྱི་སྒོམ་བཟླས། གཤེད་དམར་སྤྲོས་མེད།
རྡོ་རྗེ་འཇིགས་བྱེད་ཀྱི་འཁྲིད། ནི་གུ །བདེ་མཆོག་སྙན་བརྒྱུད། དཔལ་རྡོ་རྗེ་ནག་པོ་ཆེན་པོའི་སྲུང་འཁོར་བྲག་རྫོང་མ་ཕྱི་ནང་གསང་གསུམ་གསང་འཁྲིད་དང་བཅས་པ། ཞིང་སྐྱོང་ཆེན་པོའི་སྐོར།
ཡི་དམ་ཆོས་སྐྱོང་ལ་གཏོར་བསྔོས་ཐུན་གཉིས་མ། ཚེས་བཅུ་བཞི། ཉེར་དགུ་སོགས་ལ་བསྐང་གསོ་རྒྱས་པ། ཐོ་རང་གི་ཐུན་ལ་སྲོག་རྩོལ་རྡོ་རྗེའི་བཟླས་པ། བུམ་པ་ཅན། ཚེ་སྒྲུབ་པའི་ཐུན་མོང་མ་ཡིན་པའི་རླུང་སྦྱོར།
ཚེ་དཔག་མེད། སྒྲོལ་དཀར། སྒྲ་མི་སྙན་པའི་ཚེ་སྒྲུབ། གཞན་ཡང་ཕྱག་རྡོར་སོགས་ཡི་དམ་མང་པོའི་སྒོམ་བཟླས། དཀར་གཏོར་ཆ་བཞི། ཛམྦྷ་ལའི་ཆུ་སྦྱིན། བརྒྱ་རྩ། དབྱུག་གུ་དྲུག་ཅུ་རྩ་བཞི།
ཆ་གསུམ་སོགས་ཆག་མེད་གནང་བའི་ཡི་དམ་

དང་ཆོས་སྐྱོང་གི་བཟླས་པ་རྣམས་ཐུན་གྱི་དུས་ཚང་མ་མ་ཚར་ན། ཕེབས་ཚེ་ཆིབས་ཁ་དང༌། བཞུགས་ཚེ་ཐུགས་ལོང་གང་བྱུང་དུ་གནང་ལགས། དེ་ཡང་བདག་ཉིད་ཆེན་པོ་འདི་ནི་མཚན་མོ་ཞི་ལྷག་ཟུང་འཇུག་གི་རྣལ་འབྱོར་ལ་གཡེལ་བ་མི་མངའ་ཞིང༌།
མཐོ་དམན་ཐམས་ཅད་ལ་ལྷག་པར་བྱམས་ཤིང༌། སེམས་ཅན་གཞན་ལ་གནོད་པའི་ལས་ཅུང་ཟད་ཀྱང་མི་མཛད། གཞན་ལ་མཐོ་འཚམས་པ་དང༌། ཕྲག་དོག་གི་རྣམ་པའང་ཅུང་ཟད་ཀྱང་མི་མངའ། ཕ་རོལ་གཞན་གྱིས་ཕྲག་དོག་བྱེད་མི་བྱུང་ཀྱང་ཕལ་ཆེར་རྨི་ལམ་སྒྱུ་མ་ལྟ་བུར་དགོངས་པའི་འཛིན་པ་དང་ཡ་ང་བག་ཚ་ཅུང་ཟད་ཀྱང་མི་མཛད།
གཞན་གྱིས་གནོད་པ་ཆེན་པོ་བསྐྱལ་ཀྱང་དེ་ལ་གནོད་ལན་གྱི་དགོངས་པ་ཙམ་ཡང་མི་མཛད།
རྙེད་བཀུར་དང་ཆེ་ཐབས་ཀྱི་རྩོལ་སྒྲུབ་མི་མཛད། ཐུགས་དམ་ལས་མ་གཡོས་ཀྱང་སྒོ་ཡབ་ཀྱི་མེ་ཏོག་སོགས་ཐུགས་གཡེང་ཆེ་བའི་དུས་བླ་མ་གོང་མའི་ཕྱག་སྲོལ་དུ་འདུག་པས་གཅོག་ནི་མི་བདེ་འདུག་གསུང༌།
གཞན་སུན་སྣང་ཆེ་བ་ཙམ་མཛད། ཐུགས་དམ་གྱི་ཤུགས་ཀྱིས་མི་མང་པོའི་དཀྱིལ་ཁྱད་པར་གྲིབ་ཅན་གྱི་ས་སོགས་ལ་ཕེབས་ཀྱང་སྐུ་གྲིབ་དང༌། གསུང་འཆམ། འགོ་ནད་ཚན་ཆེན་སོགས་གང་ཡང་མི་ཡོང༌།
དམ་ཚིག་མི་གཙང་བའི་མིའི་ཟ་མ་གསོལ་བ་དང་འཕྲད་པ་སོགས་བྱུང་ན། སྐུ་བསྙེལ་བ་དང༌། རྨུགས་པ་སོགས་ཡོང༌། གཞན་གང་གིས་ཀྱང་སྐྱོན་མེད། མནལ་ཀྱང་སྲོད་ལ་སྲབ་པོ་མ་བྲི་ཙམ་བྱུང་ན་མཛད། མ་བྱུང་ན་སྲོད་ཁྱེར་ནས་མནལ་ཀྱང་གཏན་ནས་མི་ཡོང་ཞིང༌།
བསྐྱེད་རྫོགས་བཟླས་པ་དང་བཅས་པ་དང༌། ཁྱད་པར་འོད་གསལ་ཁོ་ནར་བཞུགས་པ་མ་གཏོགས་དྲན་

པ་ཉམས་པ་མི་མངའ། སྦྱིར་བདག་ཉིད་ཆེན་པོ་འདི་སྔོན་སྐུ་སྐྱེ་བ་དཔག་ཏུ་མེད་པ་ནས་གོམས་པས། དད་ཅིང་གུས་པ་རྣམས་ལ་ལྟ་ཞོག །མི་དད་པ་རྣམས་ལ་ཡང་ཁ་ན་མ་ཐོ་བ་ཙམ་ཡང་མ་ཤོར་བ་མཛད། རྩོད་པའི་ཆ་ལ་འདི་སྐད་དོ།
།གྲུབ་མཐའ་ངན་པའི་བྲག་ནི་གཟེངས་མཐོ་ཡང༌། །རིག་པའི་གནམ་ལྕགས་འབར་བས་ཕྱེ་མར་འཐག །ཕྱོགས་ལས་རྣམ་རྒྱལ་རྔ་གསང་གད་བརྒྱངས་ཅན། །འཇིགས་མེད་སྨྲ་བའི་ཁྱུ་མཆོག་དེ་ལ་འདུད། །བདག་ཉིད་ཆེན་པོ་འདི་ནི།
བླ་མ་ཡི་དམ་གྱི་བྱིན་རླབས་ཀྱི་རྟགས་མཚན་ཤུགས་ཆེས་པས། དང་པོ་སྐུ་གཞོན་ནུའི་དུས་ནས་ཐུགས་གཉེར་མཛད་པ་རྣམས་ཀྱང་རྗེས་སོར་སྐྱོར་བ་དང་མཉེལ་སོ་མ་མཛད་ཀྱང༌། ཆེར་མཉེལ་མི་འགྲོ་ཞིང་ཐུགས་དམ་གྱི་མྱོང་བས་གོ་བ་མ་རྙེད་པ་རྣམས་ཀྱང་རྙེད་ཅིང༌།
དོན་ལ་བཟང་དུ་སོང་བ་དང༌། ཁྱད་པར་གསང་སྔགས་ཀྱི་ཕྱོགས་ལ་བླ་མ་གོང་མ་རྣམས་ཡིག་ཆ་གང་གི་སྟེང་ནས་མཛད། གང་ལ་ཐུགས་གཙིགས་ཆེ།
ཕྱག་ལེན་གང་ལ་མཛད། འཁྲིད་ཀྱི་སྤྱན་དམིགས་ཀྱི་རིམ་པ་སོགས་བར་སྐབས་སུ་གནང་མ་ཐུབ་པ་དང༌། གཞན་ལའང་དགོས་པ་མ་བྱུང་ཡང༌། རྟབ་རྒྱག་ཏུ་དགོས་པ་བྱུང་ཚེ་འཕྲལ་དུ་མ་མཉེལ་བར་ངེས་ངེས་གནང་ཐུབ་པ་སོགས་དང༌།
རྗེས་སུའང་མདོ་འཇོག་པ་གནང་ནས་རྒྱུན་རིང་པོ་སོང་ཡང༌། སྤྲུལ་པའི་སྐུ་སོགས་ཀྱི་བླ་ཆེན་ཤིན་ཏུ་ཁམ་ཆེ་བ་དང༌། དེའི་ཞབས་ཕྱིར་དགེ་བའི་གཤེས་གཉེན་ཤིན་ཏུ་མང་བ་སོགས་བཞུགས་པའི་ཚེ་རྩོད་པ་གནང་དགོས་མང་པོ་བྱུང་དུས།
རང་ཕྱོགས་ལུང་རིགས་རྣམ་དག་གི་སྒོ་ནས་བསྒྲུབ་པ་དང༌། གཞན་ཕྱོགས་ལུང་རིགས་རྣམ་དག་གི་སྒོ་ནས་འཕམ་པར་མཛད་པ་ཡང་ཤིན་ཏུ་མང༌། མཐའ་ན་དཔལ་

ལྡན་ས་སྐྱ་པ་ལ་ངན་སྨྲས་ཀྱི་སྒོ་ནས་སྐུར་བ་ཞུ་པ་ལ་ཡང་བསྟན་པ་ལ་ཕན་པས་ཀུན་ནས་བླངས་ཏེ། དེ་ལན་ཤིན་ཏུ་བཟང་བ་འཇལ་བ་ཙམ་གནང་བས། སེང་གེའི་ང་རོས་ཝ་ཚོགས་ཟིལ་གྱིས་ནོན་པ་བཞིན་གྱུར། མཁས་མཁས་མ་མཛད་པར་དྲང་པོར་མཛད་པ་སོགས་ཤིན་ཏུ་མང་ཡང་ཡི་གེ་མངས་པའི་འཇིགས་པས་མ་བྲིས།
རྩོམ་པའི་ཆ། རྩོམ་པ་ལྷུར་ལེན་པ་མི་མཛད། ངེད་རང་གིས་ཀྱང་རྩོམ་པ་བྱས་ན་ལས་སླ་མོད་དེ། བླ་མ་གོང་མའི་ཡིག་ཆ་བྱིན་རླབས་ཆེ་བ་འདི་པ་ལ་གནོད་པ་དང༌།
རྗེས་འཇུག་རྣམས་ཀྱང་སྐྱོང་དཀའ་སིལ་པོ་མང་བ་ལས་མེད་གསུང༌། སྙིགས་དུས་ཀྱི་གདུལ་བྱ་རྣམས་ཀྱིས་སྙན་བརྒྱུད་འཛིན་པར་མ་ནུས་པར་ནུབ་དོགས་མི་མཛད་ཀ་མེད་ཁ་རེ་དང༌།
དམག་ཟོར་རྒྱལ་མོའི་བསྐང་གསོ་དང༌། རིན་པོ་ཆེ་ཆེ་བྲག་པའི་རྣམ་ཐར་སོགས་ངོ་མཚར་ཤིན་ཏུ་ཆེ་བ་ཡང་ཁ་རེ་ཡོད། དོན་ལ་སྔ་མོའི་དུས་ཀྱི་གང་དང་ཅི་ཡིན་པའི་ཟབ་གནད་སོགས་མེད་དུ་མི་རུང་བ་རྣམས་ཀྱིས་གཙོས་པ་རྣམས།
མཉེལ་མི་འགྲོ་བར་ཁྲ་ལམ་ལམ་བཞུགས་པ་སོགས་ཡོད་པས། རྗེ་འདི་ཉིད་ཀྱི་མཁྱེན་རབ་ལ་སུས་ཀྱང་ཚད་གཟུང་མི་ནུས་སོ། །ཡང་འདི་སྐད་དོ། །སྨིན་བྱེད་དབང་གི་རྒྱ་མཚོར་ལེགས་ཞུགས་ནས།
།དམ་ཚིག་སྡོམ་པའི་གྲུ་ཆེན་ཟག་ལྷན་ཅན། །གྲོལ་བྱེད་རིམ་གཉིས་ནོར་བུའི་གླིང་ལ་སྤྱོད། །རང་གཞན་ཆོས་ཀྱི་དབུལ་བ་སེལ་དེར་འདུད། །བསྐྱེད་རིམ་གཞལ་མེད་ཡིད་བཞིན་དབང་གི་རྒྱལ།
།ཐ་མལ་མ་དག་སྣང་བར་རབ་སྦྱངས་ནས། །དག་སྣང་ལྷ་ཡི་རྣམ་པའི་གཟི་འབར་བ། །རྡོ་རྗེ་གསུམ་གྱི་རང་བཞིན་ཁམས་དེར་འདུད། །ཅེས་པ་སྟེ། དེ་ཡང་བདག་ཉིད་ཆེན་པོ་འདིས། དཔལ་ཀྱེ་རྡོ་རྗེ། བཅོམ་ལྡན་འདས་དཔལ་གཤིན་རྗེ་གཤེད་དམར་པོ།
།རྡོ་རྗེ་འཇིགས་

བྱེད། ཡང་གསང༌། དཔལ་འཁོར་ལོ་བདེ་མཆོག་ལ་སོགས་པའི་ཐུགས་དམ་གང་མཛད་ཀྱང་བསྐྱེད་རིམ་ལ་བརྟན་པ་ཐོབ་པའི་དབང་གིས་ཐུགས་སྣང་དག་པ་རབ་འབྱམས་འབའ་ཞིག་ལྷའི་འཁོར་ལོར་འཆར་ཏེ། རིགས་མེད་སྒྱུ་འཕྲུལ་གྱི་བཀོད་པ་མཐའ་ཡས་པའི་སྣང་བརྙན་སྔོན་དུ་འགྱུར་རྒྱུའི་སྐུ་གཟུགས་དབང་པོའི་གཞུ་ལྟར་བཀྲ་བའམ།
མེ་ལོང་ནང་གི་གཟུགས་བརྙན་ལྟར་དངས་ཤིང་གསལ་ལ་རྙོག་པ་མེད་པ། སྒྲིབ་ཐོགས་ཐམས་ཅད་དང་བྲལ་ཞིང༌།
སྐྱོན་ཡོན་གྱི་མཚན་མ་མཐའ་དག་གིས་དབེན་པ། སྐུ་མི་ཟད་པ་རྒྱན་གྱི་འཁོར་ལོའམ། དུས་གསུམ་སངས་རྒྱས་ཐམས་ཅད་ཀྱི་སྐུ་རྡོ་རྗེའི་ངོ་བོ་དང༌། རང་བྱུང་ལྷན་ཅིག་སྐྱེས་པའི་རང་གདངས་འགག་པ་མེད་པའི་རང་རྩལ་སྒྲ་གདངས་ཀྱི་སྣང་ཆ་རྣམ་པ་ཐམས་ཅད་པར་འཆར་བའི་གསུང༌།
རྡོ་རྗེའི་ཡི་གེ་གདོད་མ་ནས་ཀྱིས་བཞུགས་ཚུལ། རང་རིག་རྩལ་སྐད་གདངས་སམ། ཡིག་འབྲུའི་སྣང་ཆ་འགག་པ་མེད་པར་རྒྱུན་མི་འཆད་དུ་འཆར་བའི་གསུང་དབྱངས་ཡན་ལག་དྲུག་ཅུ་མངོན་དུ་འགྱུར་རྒྱུའི་གསུང་མི་ཟད་པ་རྒྱན་གྱི་འཁོར་ལོ་སྟེ།
དུས་གསུམ་སངས་རྒྱས་ཐམས་ཅད་ཀྱི་གསུང་རྡོ་རྗེའི་ངོ་བོ་དང༌། རང་བྱུང་གཉུག་མ་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ།
སྣང་བ་དང༌། སྟོང་པ་གཟུང་བ་དང་འཛིན་པ་ལ་སོགས་པ་མདོར་ན་གཉིས་བསྡུས་ཀྱི་ཆོས་ཐམས་ཅད་ཀྱིས་སྟོང་ཞིང༌། སྤྲོས་པའི་མཐའ་ཐམས་ཅད་དང་བྲལ་བའི་སྟོང་ཉིད་ནམ་མཁའ་གཡའ་དག་པ་ལྟ་བུ།
དེ་ཡང་ཅི་མེད་ཅང་མེད་ཀྱི་བྱང་ཆད་དུ་མ་སོང་བའི་སྟོང་ཉིད་ཀྱི་རང་རྩལ་སྣང་བརྙན་གྱི་བཀོད་པ་ཟད་མི་ཤེས་པའི་ཡེ་ཤེས་ཀྱི་རང་སྣང༌། གདངས་འགགས་མེད་དུ་འཆར་བས་གསལ་བ།
དེ་ཡང་གཉིས་

སྣང་མཚན་མའི་ཆོས་སུ་མ་སྐྱེས། གཉིས་མེད་སྟོང་པའི་ཆོས་སུ་མི་འགག་པར་གསལ་ཙམ་ན་འདི་ཡིན་གྱི་མཚན་མས་སྟོང་ཞིང༌། སྟོང་ཙམ་ན་ཡེ་ཤེས་ཀྱི་རང་གདངས་འགག་པ་མེད་པར་འཆར་བས། གསལ་བ་དང་སྟོང་པ་ཟུང་དུ་འཇུག་པའི་ལྷན་སྐྱེས་ཀྱི་རང་བཞིན་དུ་ཡེ་གདོད་མ་ནས་བཞུགས་པ།
ཐུགས་ཀྱི་གསང་བ་བསམ་གྱིས་མི་ཁྱབ་པ། ཇི་ལྟ་བ་སྔོན་དུ་འགྱུར་རྒྱུའི་ཐུགས་མི་ཟད་པ་རྒྱན་གྱི་འཁོར་ལོའམ། དུས་གསུམ་སངས་རྒྱས་ཐམས་ཅད་ཀྱི་ཐུགས་རྡོ་རྗེའི་ངོ་བོ་སྟེ།
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་རང་བཞིན་ནམ། ཁྱབ་བདག་ཆེན་པོར་བཞུགས་པ་ཡིན་ནོ། །བདེ་ཆེན་ལྷན་སྐྱེས་ཧེ་རུ་ཀ་དཔལ་དང༌།
།ཤེར་ཡུམ་ཆོས་དབྱིངས་ཟུང་འཇུག་ངང་དུ་རོལ། །དཔེ་དོན་ཡེ་ཤེས་ཟིལ་མངར་རོ་ལ་སྤྱོད། །རྫོགས་རིམ་རྟོག་པ་མངོན་གྱུར་དེ་ལ་འདུད། །ཅེས་པ་སྟེ།། །། ༈ མཁའ་འགྲོའི་དྲི་བ་དྲི་ལན་བཞུགས་སོ།
།སྲད་ཀྱི་དགོན་པ་བདེ་ཆེན་ཕོ་བྲང་ན་ཡང་ཧོར་ཟླ་བདུན་པ་ཞིག་སྐུ་མཚམས་ལ་ཡོད་པའི་ཚེས་བཅོ་བརྒྱད་ཀྱི་ཐོ་རངས་ཁ་བུ་མོ་གཞོན་ནུ་མ་སྐྲ་མཆོག་མཐིང་ཞུན་གྱི་མདོག་ལྟར་སྔོ་མདངས་ཡོད་པ།
མིག་དཀྱུས་རིང་ཞིང་སྒྲི་ཁས་མཛེས་པ། སྨིན་མ་དང་སྨ་ར་སེར་ཁྱུག་གེ་བ། མཆུ་པདྨའི་སྒྲོས་ལྟར་མཛེས་ཤིང༌། གོས་ཨིནྡྲ་ནཱི་ལའི་མདོག་ཅན་སྟོད་གཡོགས་དང་བཅས་པ། རིན་པོ་ཆེའི་རྒྱན་དུ་མས་བརྒྱན་པ་ཞིག་བྱུང་བསམ་པ་ལ།
རྨི་ལམ་ཡིན་ནམ་མིག་འཁྲུལ་བ་ཡིན་སྙམ་པ་ལ། དེ་ན་རེ། དགེ་བའི་བཤེས་གཉེན་པའི་འཁྲུངས་ས་དང་རིགས་གང་ཡིན། ཆོས་ལོ་དུ་ལ་མཛད། སློབ་གཉེར་གང་དུ་མཛད། གསང་སྔགས་ཀྱི་ཆོས་སུ་ལ་ཞུས།
ཆོས་ལུགས་གང་ཡིན། དེའི་ནང་ནས་ཉམས་ལེན་གང་ལ་བྱེད་

ཟེར་ཞིང༌། གླུ་འདུར་མ་དབྱངས་ལ་འདི་སྐད་དོ། །གཞི་ཚུལ་ཁྲིམས་ཀྱི་སྡོང་པོ་ལེགས་བརྟན་ཞིང༌། །ཐོས་བསམ་གྱི་ལོ་འདབ་རྒྱས་པ་ལ། །ཉམས་ལེན་གྱི་འབྲས་བུས་ཕྱུར་བུར་གཏམས། །བཤེས་གཉེན་དཔག་བསམ་གྱི་སྡོང་པོ་ཁྱེད།
།འཁྲུངས་ཡུལ་ནི་དབུས་གཙང་གང་དུ་བྱས། །ཐོས་བསམ་གྱི་སློབ་གཉེར་གང་དུ་བགྱིས། །གསང་སྔགས་ཀྱི་ཆོས་ནི་སུ་ལ་ཞུས། །ཉམས་ལེན་གྱི་གཙོ་བོ་གང་ལ་བྱེད། །རྒྱུན་པར་བཞུགས་ས་ག་ན་ཡོད།
།ཅེས་ལེན་གྱི་འདུག །ངའི་བསམ་པ་ལ། འདི་གང་ལ་བསམ་ཀྱང་དོན་དེ་རྣམས་བཤད་ཆོག་པ་འདུག་བསམ་ལན་དུ་འདི་སྐད་གསུངས་སོ། །ལོ་བཅུ་དྲུག་ལོན་པའི་ན་ཚོད་ཅན། །མཐིང་ཞུན་མདངས་ལྡན་སྐྲ་མཆོག་མཛེས།
།མིག་ནི་པདྨའི་འདབ་མ་འདྲ། །རིན་ཆེན་དུ་མའི་རྒྱན་འཕྲེང་ཅན། །ལྷ་ཕྲུག་བུ་མོ་ཁྱོད་ཉིད་ལ། །དྲིས་པའི་ལན་འདེབས་གླུ་འདི་ལེན། །ཐོས་བསམ་དང་ཉམས་ལེན་ཆེར་མེད་ཀྱང༌། །བླ་མ་སྙིང་ཞུགས་ཀྱི་རྣལ་འབྱོར་ངའི།
།ལྟེ་བ་ནི་དབུས་གཙང་གི་མཚམས་སུ་བཅད། །རིགས་ནི་འོད་སྲུངས་ཀྱི་རིགས་སུ་སྐྱེས། །བཅོ་ལྔའི་ལོ་ལ་རབ་བྱུང་བསྒྲུབས། །རྡོ་རྗེ་གདན་དང་གཉིས་མེད་པའི། །འབྲས་ཡུལ་རྫོང་དཀར་ཆོས་གྲ་རུ།
།འཇམ་དབྱངས་རྣམ་སྤྲུལ་ཀུན་མཁྱེན་ལ། །ཐོས་པའི་ཕྱོགས་ལ་ཅུང་ཟད་བསླབས། །རྡོ་རྗེ་འཆང་དང་དབྱེར་མེད་པའི། །མཁས་གྲུབ་ཀུན་གྱི་གཙུག་རྒྱན་མཆོག །གངས་ཅན་བསྟན་པའི་མིག་གཅིག་པུ།
།རྗེ་བཙུན་ཚར་པའི་ཞབས་དྲུང་དུ། །རྒྱུད་སྡེའི་ཡང་སྙིང་ལམ་འབྲས་སོགས། །ཟབ་རྒྱས་ཆོས་རྣམས་ཇི་སྙེད་ཐོབ། །བཀའ་དྲིན་ཆེན་པོས་རྗེས་སུ་བཟུང༌། །

སྙན་བརྒྱུད་མན་ངག་ཟབ་མོ་རྣམས། །མ་བརྗེད་སྙིང་གི་དཀྱིལ་དུ་ཆོངས། །དེ་སྐད་གསུང་ཞིང་རྗེས་སུ་གདམས། །ཉམས་ལེན་གཙོ་བོ་ལམ་འབྲས་ཡིན། །རྒྱུན་པར་གནས་ས་འདི་ཡིན་མེད། །ཅེས་བླངས་པས་འདི་སྐད་ལོ།
།ཁྱེད་རང་ཉམས་ལེན་དང་ཐོས་བསམ་ཆེར་མེད་གསུང་ནའང༌། འདི་ཕྱི་ཐམས་ཅད་དུ་ལེགས་འདུག །ངེད་འཇིག་རྟེན་པ་སྐྱེ་བ་དམན་པ་འདི་རྣམས་ཚེ་འདི་སྣང་གི་གཡེང་བ་སྣ་ཚོགས་ཀྱིས་གཡེངས། ནམ་འཆི་ནི་ཆ་མེད།
ཤི་བའི་དུས་གང་གིས་ཀྱང་ཕན་པར་ནི་མི་འདུག་བཅུག་རང་བྱེད་ཟེར་ཞིང༌། གླུ་འདི་སྐད་ལོ། །བསླུ་མེད་ཀྱི་སྙིང་པོའི་དོན་ལྡན་པའི། །མཚན་ལྡན་བླ་མའི་ཞབས་ལ་འདུད། །སྙིང་མེད་འཇིག་རྟེན་བྱེད་པ་རྣམས།
།སྙིང་པོ་ལོངས་པར་བྱིན་གྱིས་རློབས། །འབྲལ་མི་ཕོད་པའི་ཕ་མ་བོར། །ངོ་ཤེས་མི་རྣམས་རྒྱབ་ཏུ་སྐྱུར། །རྒྱུས་མེད་མི་ཡི་ལུང་པར་སླེབ། །དོན་མེད་མི་ལ་བློ་གཏད་འཆོལ། །གློ་སྙིང་བྲང་གསུམ་རེ་ལྟོས་བྱས།
།ཉེ་བའི་མིག་གིས་ཡང་ཡང་ལྟས། །ཞིམ་པའི་ཟས་ནི་ཡོད་ཚད་བྱིན། །གང་ཟེར་ཁ་ལ་མ་ཉན་མེད། །དཀའ་བའི་ལས་རྣམས་བྱས་གྱུར་ན། །ཅུང་ཟད་ཉེས་པའི་དུས་བྱུང་ན། །གདུག་སེམས་ཁྲོས་པའི་བཞིན་བལྟས་ཏེ།
།ཁ་ནས་མི་སྙན་སྣ་ཚོགས་སྨྲ། །དགྲ་ཡི་བཞིན་ལྡན་བཟའ་གྲོགས་འདི། །ཇི་ལྟར་བསྟེན་ཀྱང་སྙིང་པོ་མེད། །སྙིང་མེད་སྐྱེ་དམན་རྣམས་ལ་གཟིགས། །ནང་པར་ལྡང་བའི་སྔ་ཤོས་བྱེད།
།ནུབ་མོ་ཉལ་བའི་ཕྱི་ཤོས་བྱེད། །དཀའ་བའི་ལས་རྣམས་དང་དུ་ལེན། །ཚ་གྲང་སྡུག་བསྔལ་ཁྱད་དུ་བསད། །རྐང་ལག་བྱ་ཡི་སྡེར་ལྟར་འགྲོ། །ཇི་ལྟར་བྱས་ཀྱང་སྙིང་པོ་མེད། །སྙིང་མེད་སྐྱེ་དམན་རྣམས་ལ་གཟིགས།
།རྒྱུག་མོ་དཔོན་མོའི་

ངོས་འཛིན་དང༌། །འཁོར་མང་མང་པོ་སྲོལ་སྐྱོང་དང༌། །ཁྱིམ་མཚེས་གཉེན་གྱི་ཁ་སྲོང་འདི། །ཞུམ་པ་མེད་པར་བྱས་གྱུར་ཀྱང༌། །མགུ་བ་མེད་ལ་འཁང་པ་མང༌། །སྙིང་མེད་སྐྱེ་དམན་རྣམས་ལ་གཟིགས། །རང་ལས་སྐྱེས་པའི་བུ་ཚ་ཡང༌།
།ལྟོགས་སྐོམ་བརྗེད་མེད་བསྐྱངས་ན་ཡང༌། །རང་མགོ་ཐོན་ནས་དྲིན་གཤགས་བྱེད། །སྙིང་མེད་སྐྱེ་དམན་རྣམས་ལ་གཟིགས། །གཞོན་པའི་དུས་སུ་གང་བྱས་དྲག །དྲང་པོར་སྐྱེས་པའི་ལུས་ནི་སྒུར།
།ལོ་ཟླ་མང་པོའི་དམག་གིས་བདས། །ཤ་ཁྲག་ཟད་པའི་གཉེར་མས་གང༌། །སྐྲ་དཀར་ལྕགས་ཀྱུས་མགོ་བོ་བཏབ། །དབང་པོ་དངས་མ་མིག་ཀྱང་འགྲིབས། །བྱ་ལ་འཇབ་པའི་འགྲོ་ལུགས་དང༌། །བརྟོད་ཕུར་འདོན་པའི་ལྡང་ལུགས་སོགས།
།རྒས་པའི་ལུས་འདི་འཁོས་མེད་ལ། །ཚ་ཡུག་མང་པོའི་གཉེར་པ་དང༌། །མི་ཡོང་ལས་ཁའི་བཅོལ་གཏད་རྣམས། །ལུས་ཀྱིས་གང་དགོས་བྱས་གྱུར་ཀྱང༌། །དགའ་བ་མེད་ཁར་གཏམ་ལབ་འཛེད། །སྙིང་མེད་སྐྱེ་དམན་རྣམས་ལ་གཟིགས།
།ཨེ་མ་སྙིང་མེད་འགྲོ་བ་རྣམས། །དེ་འདྲའི་ཚེ་རིང་ཐུབ་གྱུར་ཀྱང༌། །འདི་ཕྱི་གཉིས་ཀ་མེད་པ་ཡིས། །ངན་སོང་གསོག་པའི་རྒྱུ་རུ་ཟད། །གཞན་ནི་ནམ་འཆི་ཆ་མེད་དེ། །འཆི་བ་ཉི་རྒས་གྲིབ་སོ་འདྲ།
།ཕར་ཕར་བྲོས་ཀྱང་ཚུར་ཚུར་སླེབ། །སྐྱེས་བུའི་ཚེ་སྲོག་རི་གཟར་གྱི། །འབབ་ཆུ་བཞིན་དུ་མྱུར་མགྱོགས་འགྲོ། །ན་ནིང་ཡོད་པ་ད་ལོ་མེད། །ཁ་སང་ཡོད་པ་ད་ནང་མེད། །ད་ནང་ཡོད་པ་ད་ལྟ་མེད།
།ཤི་ནས་གར་སྐྱེ་རང་དབང་མེད། །ངན་སོང་སྡུག་བསྔལ་ཐར་དུས་མེད། །ལྷ་རུ་སྐྱེས་ཀྱང་སྡུག་བསྔལ་ནི། །དམྱལ་བ་ལས་ཀྱང་སེམས་སྡུག་ཆེ། །མི་རུ་སྐྱེས་ཀྱང་གསོག་འཇོག་དང༌། །ཡོད་པ་ཟད་

ཀྱིས་དོགས་པ་དང༌། །མེད་པ་བཙལ་གྱིས་མི་ལང་བ། །སྐྱེ་རྒ་ན་འཆིའི་སྡུག་བསྔལ་ལ། །ཐར་དུས་མི་འདུག་ཨ་ཙ་མ། །ཐུགས་རྗེས་གཟིགས་ཤིག་དཀོན་ཅོག་གསུམ། །སྙིང་ནས་འདུད་དོ་རྣལ་འབྱོར་པ། །ཞེས་ལེན་གྱི་འདུག་པ་ལ་ལན་སྨྲ་དགོས་དགོངས་པ་ལ་འཇའ་ཡལ་བ་ལྟར་སོང༌།
བསམ་བློ་ཞིག་བཏང་བས་སྙིང་ལ་བབ་པའི་ཆོས་ཀྱི་བསྐུལ་བར་འདུག་བསམ་ཡི་གེར་བྲིས་པའོ། །ཡང་རང་གི་ཆོས་ཐོབ་པའི་བླ་མ་རྣམས་ལ་སྐྱེ་བོ་གཞན་དག་གིས་ཁྲོད་ནས་འགའ་ཞིག་ལ་གནས་ཚུལ་ལ་བརྙས་པའི་སྐུར་པ་ཅུང་ཟད་འདེབས་པ་ནའང་བཤད་སྦྱང་གི་སྒོ་ནས་ཟློག་པའམ།
དེ་ལྟ་བུ་མ་བདེ་ན་ཐུགས་དམ་གྱི་ངང་དུ་བཞག་ནས་འཛིན་པ་གཏན་མ་བྱུང་བ་མཛད།
ཕྱག་ཏུ་དངོས་པོ་དྲག་པའི་རིགས་གང་བྱུང་ཡང༌། ཐོག་མར་རིན་པོ་ཆེ་ཀུན་མཁྱེན་ལ་འབུལ། དེར་རྗེས་རིན་པོ་ཆེ་ཚར་ཆེན་ལ་འབུལ། བླ་མ་བརྒྱུད་པ་མ་ཆད་ཅིང༌། དབང་བསྐུར་རྗེས་གནང་ལེགས་པར་ཐོབ། བསྙེན་སྒྲུབ་དྲག་སྔགས་ཀྱང་ཐེམས་པར་བཟླས་རྟགས་ཀྱང་ཐོབ།
མན་ངག་ཀྱང་བླ་མ་དམ་པའི་ཐུགས་ཟིན་པ་ཤེས། ཞི་རྒྱས་དབང་དྲག་གང་བསྒྲུབས་ཀྱང་ལས་སླ་བསམ་པ་ལ། ཡོངས་འཛིན་དམ་པས་མ་ཟིན་པ་རྣམས། རྗེས་གནང་མིང་གཏགས་པའི་ཚིག་དོན་ཆོ་ག་ལག་ལེན་ཀྱང་ཐད་ལ་མེད།
བསྙེན་སྒྲུབ་ཚུལ་བཞིན་ལྟ་ཅི་སྨོས། སྔགས་ཀྱང་ཐད་དུ་མི་ཤེས་པ་རྣམས་དང་ཡང་སྔགས་དང་ཤའི་རི་བོ་ཙམ། ལང་ལོང་མང་པོ་བཅོས་ནས་རྔ་དུང་རོལ་མོ་དྲག་པོ་སྒྲོག
།སེམས་མི་དྲན་དགུ་དྲན་སྣ་ཚོགས་བྱེད། བྱ་ཁྱི་རྣམས་ལ་ཕན་པ་ཙམ་མ་གཏོགས་གཞན་གང་ལའང་མི་ཕན་པ་འདུག་པས་སྣང་བ་སྐྱོ། འདི་འདྲའི་སྔགས་པས་ཅི་ལ་ཕན། །མདོ་རྒྱུད་སངས་རྒྱས་བཀའ་དང་མཐུན།
།རྒྱ་བོད་མཁས་པའི་གཞུང་ལུགས་དེ།

།མཁས་གྲུབ་བླ་མའི་ཞལ་ལས་བླངས། །རྣམ་དཔྱོད་ཤེས་ལྡན་གྲ་ཚོགས་དབུས། །སྒྲོ་འདོགས་ལེགས་པར་བཅད་པ་ཡིས། །རང་གཞན་གྲུབ་མཐའི་ཚིག་དོན་ཤེས། །ཀུན་དཔྱོད་ལྡན་པ་ཀུན་ལ་གཅེས། །དེ་ལ་དགེ་བཤེས་ཟེར་བ་ཡིན།
།གསང་སྔགས་ཚད་ལྡན་རྒྱུད་སྡེ་ཡི། །ནང་ནས་བཤད་པ་དང་མི་འགལ། །བླ་མ་མཚན་ཉིད་ལྡན་པ་ཡི། །ཞལ་ནས་བླངས་པའི་འཁྲུལ་མེད་ཀྱི། །བརྒྱུད་པ་མན་ངག་ལྡན་པ་ལ། །གསང་སྔགས་པ་ནི་དེ་ལ་ཟེར། །མཚན་ཉིད་གཞུང་ལུགས་ལྟ་ཅི་སྨོས།
།རྒྱུད་སྡེའི་དབྱེ་ཙམ་མི་ཤེས་པར། །རང་ལུགས་ཕྲ་མོའི་འཇོག་མཚམས་མེད། །དཀའ་བཅུ་རབ་འབྱམས་མིང་བཏགས་ནས། །དཀོར་ཟས་ཟ་ཞིང་ཧམ་གཏམ་ལབ། །མི་ཤེས་པ་ལ་ཁྱད་གསོད་བྱེད།
།ཤེས་པ་དག་ལ་བརྙས་བཅོས་བྱེད། །རྒྱུན་དུ་ཆོས་གོས་རྣམ་གསུམ་ལ། །འཕོངས་སེམས་སྐྱེས་ནས་སྒྲིལ་ཏེ་འཇོག །མི་ནག་མགྲོན་པོ་བྱུང་བའི་ཚེ། །མཆོར་གོས་རྣམ་གསུམ་དག་ལ་བྱེད། །འདི་འདྲ་མཐོང་ཚེ་དགོད་རེ་བྲོ།
།ལ་ལ་བུ་དང་ཆུང་མ་བྱས། །ཆོས་གོས་ལྷུང་བཟེད་གྱོན་ཁྱེར་ནས། །གདིང་བ་བཏིང་ནས་ཆོས་རྫུ་བྱེད། །རང་གཞན་གཉིས་ཀ་ཅིག་ཅར་བསླུ། །ཉམས་མྱོང་ཐོས་པས་ཀུན་ནས་དབེན། །བླུན་པོ་གླང་རྒན་འདྲ་བ་དག
།ཆ་ལུགས་མཛེས་མཛེས་དོམ་ར་ཅན། །ཞབས་རྟེན་སྐྲ་བཅད་སེར་གཟུགས་བྱས། །དེ་མ་ཐག་ཏུ་ལུས་གནད་བྱེད། སྙིང་རྗེའི་སྟོང་སྐད་ང་རོ་སྒྲོག །བླ་མར་ངོ་སྤྲོད་ཞུ་ཡོ་སྐད། །བླ་མས་ངོ་སྤྲོད་ཡིན་ཟེར་ནས།
།ལ་ལ་བློ་རོ་ཚིག་སྐམ་ཤོད། །ལ་ལས་དཔེ་ཆ་བལྟས་པ་ཡི། །དོན་སྤྱི་རྟོག་བཅོས་ཚིག་དོན་ཤོད། །དེ་ལ་སྒོམ་བློ་ཅུང་ཟད་བྱས། །རབ་ལ་གནས་པ་ཅུང་ཟད་སྐྱེས།

།དེ་ལ་ཉམས་རྟོགས་བཟང་པོར་བརྩི། །བསྒོམ་འཕྲོ་བཞག་ནས་གྲོང་ཡུལ་རྒྱུ། །དངོས་པོ་ཅུང་ཟད་བྱུང་བ་ན། །སེར་སྣ་ཡི་དྭགས་ལས་ཀྱང་ཆེ། །མི་འདོད་ཅུང་ཟད་བྱུང་བ་ན། །དེ་ལན་ཐབས་ནི་སྣ་ཚོགས་ཀྱིས། །གནོད་པ་གང་འཁྱོལ་ལས་ལ་བརྩོན།
།ཆང་དང་བུད་མེད་མཐོང་བ་ན། །འཛུམ་དང་གཏམ་གྱིས་བསུ་བ་བྱེད། །མཁར་རྗེ་དབང་ཐང་དེ་ལ་བསྟོད། །དེ་འདྲའི་སྒོམ་ཆེན་དགོད་རེ་བྲོ། །རྟོགས་ལྡན་བཟང་པོ་ཉམས་རེ་དགའ།
།དེ་འདྲའི་ཆོས་པ་དག་ལས་ནི། །མི་ནག་སྐྱེ་བོ་དགའ་བ་འདུག །རྟགས་ཙམ་འཛིན་པའི་སེར་གཟུགས་ཀྱིས། །སངས་རྒྱས་བསྟན་ལ་ཕན་ནོ་ཟེར། །དེ་འདྲ་དགོས་པ་ཅན་ལ་དགོངས། །འདི་འདྲའི་སྒོམ་ཆེན་ཅི་ལ་ཕན།
།དང་པོ་འཁོར་བའི་ཉེས་དམིགས་གོ །འཇིག་རྟེན་བྱ་བ་ཅོག་གིས་བཞག །ཆོས་ཀྱི་ཕྱོགས་སུ་ལུས་སྲོག་གཏོང༌། །ཆོག་ཤེས་བློ་ཐག་རྦད་ཀྱིས་བཅད། །བླ་མ་མཁས་བཙུན་བཟང་གསུམ་བསྟེན། །ཅི་གསུང་གུས་པས་དང་དུ་ལེན།
།གང་ཡོད་དམ་པ་དེ་ལ་འབུལ། །སྙན་བརྒྱུད་གདམས་པ་རྒྱ་ཆེན་ཞུས། །ཐོས་པས་ཕྱི་རྒྱ་ཆོད་པ་བྱས། །བླ་མའི་གདམས་པ་གཅེས་སྤྲས་བྱེད། །བར་དུ་བསྒོམས་པས་སེམས་ཐག་ཆོད། །ཆོས་བརྒྱད་བྱ་བ་མ་ལུས་སྤངས།
།བྱང་ཆུབ་སེམས་དཔའ་ཀུན་ནས་བླངས། །དམ་ཚིག་སྡོམ་པ་མིག་འབྲས་ལྟར། །ཕྲ་ཞིབ་ལའང་འཛེམ་བྱས་ནས། །ཚེ་འདིའི་བྱ་བ་ཀུན་དོར་ཏེ། །གཙོ་བོར་ལམ་ཟབ་བླ་མ་དང༌། །རིམ་གཉིས་ཟབ་མོ་རྩེ་གཅིག་སྒོམ།
།རྟག་པར་ཟུང་འཇུག་ངང་ལ་གནས། །རྟོགས་པ་ཡར་ངོའི་ཟླ་ལྟར་འཕེལ། །འཕེལ་ཀྱང་ཁེང་དྲེགས་མི་བྱེད་ཅིང༌། །གཞན་གྱི་ཆོས་པ་མཐོང་བ་ན། །དད་པ་དག་སྣང་ཡི་རང་སྒོམ། །འགྲོ་བ་ཀུན་ལ་བུ་ལྟར་བརྩེ།
།རྗེས་སུ་བསྔོ་བ་སྨོན་

ལམ་དང༌། །དྲན་པ་ཡེངས་པ་མེད་པ་དང༌། །བསོད་ནམས་ཚོགས་གསོག་དག་ལ་འབད། །དེ་ལ་བྱ་བྲལ་བཟང་པོ་ཟེར། །རང་གཞན་དོན་ནི་འགྲུབ་པར་ངེས། །ཞེས་ཀྱང་སྨྲས་སོ། །ཡང་སྒོ་ཡབ་ཀྱི་གདན་ས་སོགས་བཞག །ཐུགས་དམ་རྩེ་གཅིག་ཏུ་མཛད་དགོས་དགོངས་པ་ལ།
བྱམས་པ་མདུ་གྲོང་པ་ཟེར་བའི་གྲྭ་པ་ཞིག་ཡོད་པ་ལ། མཁར་རྩེ་ནས་སྡེ་པ་འཇིགས་བྱེད་རྒྱལ་པོས། །རིན་པོ་ཆེ་སྐུ་མཚམས་གནང་རྒྱུ་ཡིན་འདུག་པ་དེས་ན་ངེད་ཀྱི་རྫོང་འདིར་སྐུ་མཚམས་གནང་ན་བཞུགས་ས་འགོལ་པོ་ཞུས་ཆོག་པས་བཞུགས་དགོས་གསུངས་པ་ལ།
སྡེ་པ་འདི་ཉིད་འགྱུར་ལྡོག་ཆུང་ཞིང་བརྟན་པ་ཞིག་འདུག །དེ་སྐད་གསུང་བ་བཀའ་དྲིན་ཆེ་ཞིང༌། རྗེས་སུ་ཡི་རང་སྨོན་ལམ་གྱི་འབྲེལ་པ་ཞུ།
གཟིམས་ཁང་སྤྲོ་ཞིང་དབེན་ཆོད་ཀྱང༌། །གང་གིས་ཀྱང་བསམ་གཏན་ལ་གཙེར་བ་མེད་པའི་སྒོ་གསུམ་དབེན་པ་ལ་གནས་པ་ལ། རི་ཁྲོད་ཅིག་རང་གལ་ཆེ་བ་འདུག་བསམ། དེའི་ལན་དུ་དབེན་པ་ལ་དགའ་བ་འདི་སྐད་དོ།
།དྲུག་པ་རྡོ་རྗེ་འཆང་ཆེན་དེ། །མི་ཡི་གཟུགས་སུ་སྐུ་སྤྲུལ་པ། །མཚན་ཡོངས་སུ་གྲགས་པའི་ཚར་པ་རྗེ། །དུས་དེང་ནས་བྱང་ཆུབ་མ་ཐོབ་པར། །མི་ཁོ་བོའི་གཙུག་གི་རྒྱན་དུ་བཞུགས།
།བདག་འདུ་འཛིའི་གཡེང་བ་ཀུན་སྤངས་ནས། །ཆོས་བརྒྱད་ཀྱི་དྲི་མས་མ་གོས་པར། །དབེན་པའི་རི་ཁྲོད་དམ་པ་རུ། །གནས་པར་བྱིན་གྱིས་རློབ་ཏུ་གསོལ། །མི་འགྱུར་རྡོ་རྗེ་བྲག་རིའི་སྟེང༌། །དགྲ་ལས་རྣམ་རྒྱལ་རྡོ་རྗེའི་རྫོང༌།
།ཁང་བཟང་ལྟ་བས་ཆོག་མི་ཤེས། །ལོངས་སྤྱོད་རྣམ་ཐོས་བུ་དང་མཚུངས། །དེ་འདྲའི་མཁར་རྩེའི་ཡང་རྫོང་དུ། །བསྡད་ན་རང་སྐྱིད་མི་ཡིས་སྨོན། །ཟས་གོས་ལོངས་སྤྱོད་ལྷུན་གྲུབ་ཀྱང༌།
།རྣལ་འབྱོར་བསམ་གཏན་བསྒོམ་པའི་གནས། །རྒྱལ་བ་

གོང་མས་བྱིན་གྱིས་བརླབས། །ཉིན་མོ་སྐྱེ་བོའི་རྒྱུ་འགྲུལ་མེད། །མཚན་མོ་དགྲ་ཡི་གཙེར་བས་དབེན། །ཆུ་ཤིང་མཐུན་རྐྱེན་འཛོམ་པའི་ས། །ཐག་རིང་བས་མཐའི་སྨན་ལྗོངས་ངོས། །ནགས་ཚལ་འཐུག་པོས་ར་བར་བྲེས།
།ལྗོན་ཤིང་རྒྱས་པའི་སྨིན་ལེགས་མ། །སྔོ་ལྗང་འདབ་མའི་གོས་ཀྱིས་ཀླུབས། །མེ་ཏོག་རྒྱས་པའི་འཛུམ་དཀར་རྒོད། །འབྲུ་ཡི་དགའ་སྟོན་ཅི་ཡང་འགྱེད། །ཀུ་མུད་བཞད་པའི་དོ་ར་ན། །སྦྲང་རྩིའི་རོ་མངར་མྱངས་པ་ཡིས།
།དྲི་ཟའི་རྒྱུད་མངས་དང་མཚུངས་པའི། །གླུ་དབྱངས་སྒྲིང་སྒྲིང་འཚེར་བ་ཡིས། །རྣ་དབང་ཚིམ་པའི་རྐང་དྲུག་ལྡིང༌། །སྤུ་སྡུག་གོས་གྱོན་ཤུག་སྒྲ་ཅན། །འཇོལ་སྒེག་རྨ་བྱ་ཙ་ཀོ་ར།
།ནགས་ཀྱི་མཛེས་མའི་ཚོགས་རྣམས་ཀུན། །ཕན་ཚུན་འཕུར་ལྡིང་གཡོ་ཞིང་རྩེ། །ལྷ་བྱ་གོང་མོ་སྐད་སྙན་བསྒྱུར། །ཆུ་ཤེལ་འབབ་འདྲའི་ཆུ་བོའི་རྒྱུན། །ལྷུང་ལྷུང་སྙན་སྒྲོག་དལ་གྱིས་འབབ། །ཁོར་ཡུག་གངས་རིའི་ར་བས་བསྐོར།
།སྟེང་ཕྱོགས་བཻཌཱུར་སྔོན་པོའི་ལམ། །ཆུ་འཛིན་དཀར་པོའི་བ་དན་བརྐྱངས། །ན་བུན་གསར་པའི་ཅོད་པན་འཁྲིགས། །ས་གཞི་མར་གད་བྱུགས་པ་འདྲ། །དེ་འདྲའི་སྔོ་ལྗང་གསར་པའི་སེབ།
།ཨུཏྤལ་མིག་ཅན་རི་དྭགས་རྣམས། །བག་ཕེགས་དལ་རྒྱུ་དགའ་བས་རྩེ། །བྱ་ཡིས་རྣལ་འབྱོར་གཉིད་ལས་སློང༌། །ནགས་ཀྱི་གར་མཁན་རྩེད་འཇོ་ཡིས། །རྣལ་འབྱོར་སྐྱོ་བ་སངས་པར་བྱེད། །ཨེ་མ་དེ་འདྲའི་གནས་མཆོག་ཏུ།
།རང་བྱུང་བྲག་ཕུག་བཟང་པོའམ། །ཡིད་འོངས་རྡོ་ལེབ་བརྩིགས་པའི་ཁང༌། །ལྗོན་ཤིང་དྲ་བའི་བསིལ་གྲིབ་ལ། །འཇམ་འབོལ་སྒྲུབ་སླའི་རྩྭ་ཡི་གདན། །དེ་སྟེང་རྣམ་སྣང་འཁོར་ལོ་ཡིས། །འདུག་སྟངས་རྡོ་རྗེའི་ལུས་འདི་ནི།
།གཡོ་མེད་དྲང་པོར་རབ་བཅིངས་ནས། །ངག་འཁྱལ་ཅ་ཅོ་

སྒྲ་རྒྱུན་བཅད། །མཆུ་སྒྲོས་གཡོ་མེད་ལྷ་སྐུ་བཞིན། །མི་རྟག་འཆི་བས་རབ་བསྐུལ་ནས། །ཡུད་ཙམ་སྡོད་པའི་ལོང་མེད་པར། །མ་གྱུར་འགྲོ་བའི་ཁུར་ཁྱེར་ནས། །བདག་ནི་བླ་མེད་བྱང་ཆུབ་སྒྲུབ། །རྒྱུད་སྡེ་ཀུན་གྱི་ཡང་སྙིང་མཆོག
།རྒྱ་བོད་མཁས་གྲུབ་བགྲོད་པའི་ལམ། །རྩོད་པ་ཀུན་དང་བྲལ་བའི་མཆོག །བིརྺའི་ཐུགས་བཅུད་ལམ་འབྲས་དང༌། །མར་པའི་ཐུགས་བཅུད་སྙན་བརྒྱུད་ཆེ། །ཟབ་ཆོས་ནི་གུ་ཆོས་དྲུག་བཅས།
།དམ་ཆོས་སྡུག་བསྔལ་ཞི་བྱེད་དེ། །འདི་བཞི་རྣལ་འབྱོར་ཉམས་ལེན་ཡིན། །ཁྱད་པར་གསུང་ངག་ལམ་འབྲས་འདི། །བསྟན་པ་ལུས་རྫོགས་གདམས་པ་ཡིན། །ལམ་གྱི་སྙིང་པོ་བླ་མའི་ལམ། །སྐྱབས་གནས་ཀུན་འདུས་བླ་མ་རྗེ།
།འགྲན་ཟླ་ཀུན་དང་བྲལ་བ་དེ། །རྗེ་བཙུན་ཚར་པ་ཆེན་པོ་ཡིན། །གདན་གསུམ་ཚང་བའི་ཧེ་རུ་ཀ །མགོན་དེའི་ཞབས་པད་གཙུག་གིས་བསྟེན། །ལུས་སྲོག་ལོངས་སྤྱོད་མ་ལུས་པ། །ཅིག་ཅར་ཕུལ་ནས་དད་པ་ཡི།
།ཉིན་མཚན་ཀུན་ཏུ་གསོལ་བ་འདེབས། །དབང་བཞིའི་ཆུ་བོས་སྒྲིབ་སྦྱངས་ཏེ། །གདོད་མའི་ལྷན་སྐྱེས་བླ་མ་དེ། །རྗེན་པར་མཐོང་བ་ཨ་ལ་ལ། །རང་ངོ་ཤེས་པ་ངོ་མཚར་ཆེ། །བླ་མ་སངས་རྒྱས་དངོས་དང་མཇལ།
།བླ་མ་སངས་རྒྱས་བསྒྲུབ་མ་དགོས། །སྙན་བརྒྱུད་དམར་འཁྲིད་ཉམས་འཁྲིད་ཐོབ། །ཐེ་ཚོམ་དོགས་གཅོད་བྱ་མི་དགོས། །ཐོབ་ཐོབ་དམ་ཆོས་མང་ན་ཡང༌། །མགོ་གཞུག་ཚང་བ་རེ་རེ་ཙམ། །ལུས་མེད་བུམ་པ་གང་བྱོར་ཐོབ།
།དགའ་ཡོ་སྐྱིད་དོ་འདིར་བཞུགས་རྣམས། །བཀྲ་ཤིས་དགའ་སྟོན་མངའ་གསོལ་ལོ། །བླ་མ་བཟང་པོའི་བཀྲ་ཤིས་ཤོག །བརྒྱུད་པ་བཞི་ཡིས་བཀྲ་ཤིས་ཤོག །ས་སྐྱ་མར་མི་ནི་

གུ་ཁྱུང། །དམ་པ་རྒྱ་གར་བཀྲ་ཤིས་ཤོག །བཀྲ་ཤིས་མི་འགྱུར་བརྟན་པར་ཤོག །ཡི་དམ་བཟང་པོའི་བཀྲ་ཤིས་ཤོག །ཀྱེ་རྡོར་བདེ་མཆོག་བཀྲ་ཤིས་ཤོག །ཆོས་སྐྱོང་བཟང་པོའི་བཀྲ་ཤིས་ཤོག །མ་ཧཱ་ཀཱ་ལ་རྣམ་བཞི་དང༌།
།རྣམ་ཐོས་སྲས་ཀྱི་བཀྲ་ཤིས་ཤོག །ཅེས་པ་འདི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་བཞུགས་པའི་གནས་སྙེ་ཐང་ཆོས་རྫོང་གི་གཟིམས་ཆུང་དུ་མགུར་དུ་བླངས་པ། དབེན་པ་ལ་དགའ་བའི་གཏམ།
སྙིང་གི་སྐྱོ་བ་བསངས་པ་ཞེས་བྱ་བའོ།། །། ༈ རང་ལ་ལྕག་འདེབས་སུ་ཉན་པའི་ཆེན་ཁང་པར་སྦྱར་བ། རྗེ་སངས་རྒྱས་ཀུན་དངོས་རྡོ་རྗེ་འཆང༌། །ཕ་སྤྲུལ་པའི་རྒྱལ་པོ་ཚར་པ་རྗེ། །ཡིད་ཟོལ་ཟོག་མེད་པའི་དད་སེམས་ཀྱིས།
།བུ་སྙིང་ནས་འདུད་དོ་ཐུགས་རྗེས་སྐྱོངས། །སྔར་ཕན་ཆད་འཁོར་བ་འདིར་འཁྱམས་ཏེ། །ལུས་ངན་གྱི་གཟུགས་ཕུང་གྲངས་མེད་བླངས། །སྡུག་བསྔལ་ལ་མ་མྱོང་མེད་པ་འདི། །སེམས་ཉིད་ཐ་མལ་གྱི་རྣམ་རྟོག་ཁོ།
།རྒྱ་འབྱམས་སུ་སོང་བས་ལན་པ་ཡིན། །ད་དུང་གཏན་འཁྱམས་བྱེད་འདོད་ན། །གདམས་ངག་ལ་ཞུས་ལོ་ཐོབ་ལོ་དང༌། །དགེ་སྦྱོར་ལ་བྱས་སོའི་ཁྲལ་འདིས་ཆོག །ཨ་ཙ་མ་སྙིང་གི་རུལ་བ་ལ། །འཇིག་རྟེན་གྱི་སྣང་ཚུལ་འདི་མཐོང་བ་ན།
།གང་ལ་བལྟས་ཀྱང་སྐྱོ་བ་རང་སྐྱེས། །གང་ལ་བསམས་ཀྱང་སྡུག་བསྔལ་རང་གི་རྒྱུ། །ད་མི་ཁྱོད་ལ་སྙིང་གཅིག་ཡོད་པ་ཡིས། །སྙིང་དག་པས་སངས་རྒྱས་ཐོབ་འདོད་ན།
།སྙིང་ཁོང་དཀྱིལ་ནས་དཀོན་མཆོག་ལ། །བློ་དང་འགྲེ་ངེས་ཀྱི་སྐྱབས་འགྲོ་དང༌། །མཁའ་མཉམ་སེམས་ཅན་སྙིང་བཅུག་པའི། །སྨོན་འཇུག་གི་སེམས་བསྐྱེད་ལེགས་པར་གྱིས། །སྐྱབས་གནས་ཀུན་འདུས་པའི་བླ་མ་དེ།
།མངོན་སུམ་ལྟ་བུར་གསལ་བཏབ་སྟེ། །བདག་ཏུ་བཟུང་བའི་དངོས་པོ་ནས། །ལུས་

ཀྱི་བར་གྱི་ཞེན་ཆགས་རྣམས། །ལྟོས་པ་མེད་པར་ལིངས་ཀྱིས་ཕུལ། །བདག་གིར་མཛད་དེ་མཉེས་པར་བསམ། །སྣང་བ་འདི་རང་སེམས་ཡིན་པའི་ཕྱིར། །དོན་ལའང་དེ་ག་ཡིན་ལགས་མོད། །ཕ་རྡོ་རྗེ་འཆང་ཆེན་བླ་མ་ལ། །སླར་ཡང་ཁྲལ་འཇལ་མ་ཡིན་པའི།
།གསོལ་བ་སྙིང་གི་དཀྱིལ་ནས་བཏབ། །དོན་གྱི་དབང་བཞི་ལེགས་པར་ཞུས། །སོ་སོའི་སྐབས་སུ་ངེས་ཤེས་བསྐྱེད། །ཆོས་རྣམས་རང་གི་སེམས་ཉིད་ཡིན། །དེ་ཉིད་གསལ་སྟོང་ཟུང་འཇུག་དང༌།
།བརྗོད་བྲལ་ཕྱག་རྒྱ་ཆེན་པོར་བཅད། །དེ་ལྟར་ཐུན་བཞིའི་སྒོ་ནས་ནི། །མ་ཡེངས་ཉམས་སུ་བླངས་བྱས་ནས། །མི་ལུས་ཐོབ་པ་དོན་ཅན་འགྱུར། །དྲིན་ཅན་ཕ་མའི་དྲིན་ཀྱང་འཁོར། །མཚན་ལྡན་བླ་མའི་དགོངས་པ་རྫོགས།
།དོན་འདི་རྩེ་གཅིག་ཉམས་སུ་ལེན་པར་ཤོག །རྩེ་གཅིག་ཏུ་ཉམས་སུ་ལེན་པའི་དུས། །ཕྱི་ནང་གི་བར་ཆད་བྱུང་བ་ན། །དཔལ་མགོན་པོ་རྣམ་གཉིས་ལ་སོགས་པའི། །མཁའ་འགྲོ་ཆོས་སྐྱོང་གིས་བར་ཆད་སྲུངས།
།དམར་པོ་སྐོར་གསུམ་ལ་སོགས་པའི། །ནོར་ལྷ་རྣམས་ཀྱིས་མཐུན་རྐྱེན་སྒྲུབས། །སློབ་བཤད་སྙན་བརྒྱུད་ཀྱི་བསྟན་པ་འདི། །གངས་ཅན་གྱི་ལྗོངས་ཀུན་ཁྱབ་པར་ཤོག །འགྲོ་ཀུན་རྣམས་སྨིན་གྲོལ་བྱེད་པར་ཤོག
།ཅེས་པ་འདི་ཉིད་ཆུང་ཆུང་ནས་ཡུན་རིངས་འགྲོགས་ཤིང་རང་འདོད་སྐྱོ་ངལ་མེད་པའི་བུ། དབོན་པོ་བློ་གསལ་ཚེ་དབང་སྲད་ཕྱོགས་ལ་ཞག་འགའ་སོང་བས་ཅུང་ཟད་སྐྱོ་བའི་སྣང་བ་ཤར་བས་རྐྱེན་བྱས།
།ད་ནམ་འཆི་ཆ་མེད། ཤི་བའི་ཚེ་ཆོས་མིན་པ་ནོར་ལོངས་སྤྱོད་དབོན་པོ་དང་གྲོགས་པོ་བློ་ལ་གཅགས་པའི་གཡོག །ཕ་མ་བཟའ་གྲོགས་གང་གིས་ཀྱང་མི་ཕན། རང་ལ་ནོར་སྣ་གཅིག །གཉེན་མི་གཅིག་དང་འགྲོགས་དབང་

འཁྱེར་དབང་མེད་པ་རང་ཉིད་གཅིག་པུ་མར་གྱི་དཀྱིལ་ནས་སྤུ་བཏོན་པ་ལྟར་འགྲོ་དགོས། དེ་ཙམ་ཡིན་ནའང་དྲག་སྟེ། ངན་སོང་གསུམ་གྱི་སྡུག་བསྔལ་ཡུན་རིང་ལ་དོས་དྲག་པ་མྱོང་ན་བཅུག་བྱེད། ད་ལྟ་ཅུང་ཟད་ལུས་ལ་ན་ཚ་ངོས་དྲག་པ་ཙམ་བྱུང་བའི་རྐྱེན་མི་ཐེག་ན།
དམྱལ་བ་ཁ་འཐོར་བའི་སྡུག་བསྔལ་ཙམ་ལ་ཡང༌། མི་གཅིག་གི་ལུས་ལ་མི་ལྔ་བརྒྱས་མདུད་ཐུང་ལྔ་བརྒྱ་དྲག་ཏུ་བཏབ་པའི་སྡུག་བསྔལ་གྱི་ཆར་ཡང་མི་ཕོད་པར་མདོ་རྒྱུད་ལས་གསུངས་འདུག་ན།
ཆོས་རྣམ་པར་དག་པ་མི་བྱེད་པའི་དོན་མི་འདུག་བསམས་རང་ལ་ལྕག་འདེབས་སུ་དཔལ་ལྡན་བླ་མ་དམ་པ་སོགས་དམ་པ་མང་པོས་ཞབས་ཀྱིས་བཅགས་པའི་གནས་ཉན་དུ་རང་གི་བསམ་གཏན་ཁང་པར་བླངས་པའོ།
།ཡང་སྒོ་ཡབ་ཀྱི་གདན་ས་མཛད་པའི་དུས་ཤིག །ད་སྒོ་ཡབ་ཀྱང་བཞག་གོང་གི་གནས་དེ་ལྟ་བུར་ཐུགས་དམ་བྱེད་དགོས་བསམ་པ་ལ། ཚེས་བཅུའི་ཐོ་རངས་རིན་པོ་ཆེ་ཚར་ཆེན་དང་མཇལ། སྤྱན་ནན་ཆེ་བ་ཞིག་གཟིགས་ནས།
ངེད་རང་ལ་སློབ་མ་ཨ་རེ་མང་ཡོད་ཀྱང༌། ཆོས་རྗེའི་དྲུང་གིས་དམ་ཚིག་དང་སྡོམ་པ་ལ་གནས་ཤིང་བྱང་ཆུབ་ཀྱི་སེམས་དང་ལྡན་པས། བླ་མ་དང་བསྟན་པ་ལ་བསམས་བརྩོན་འགྲུས་དྲག་པོས་སྐྱོ་ངལ་སྤངས་ནས་གཞན་དོན་བྱེད་དགོས་པ་ཡིན།
ད་ལྟ་བཤད་སྒྲུབ་ཀྱི་བསྟན་པའི་རྗེས་སུ་འཇུག་པ་ཡོད་ཙམ་གྱི་དུས་འདིར་འཆད་ཉན་ཐོས་བསམ་བྱས་ན་ཕན་ཡོན་གཞན་ལས་ཆེ་བ་ཡིན། གཞན་དོན་མི་ཡོང་བ་ཞིག་ཡིན་ན་སྒྲུབ་པ་ཁོ་ན་བྱེད་པ་ཁེ་མོད།
དེ་འདྲ་ནི་མ་ཡིན། ཡང་འདི་ཡིན་གྱི་མཛུབ་མོ་འཛུགས་རྒྱུ་མེད་པའི་དཔེ་ཉོག་མང་པོ་བལྟས་པའི་འཆད་ཉན་ལ་སྙིང་པོ་ཅི་ཡང་མེད། བླ་མ་གོང་མ་ཚད་ལྡན་གྱི་དགོངས་པ་དང་མཐུན་

ཞིང༌། རང་གི་བླ་མ་ཚད་ལྡན་གྱི་ཞལ་ནས་བརྒྱུད་པའི་ཆོས་ཐོས་བསམ་སྒོམ་གསུམ་གྱི་སྒྲོ་འདོགས་བཅད་པའི་ངེས་ངེས་དེས་རང་གཞན་ལ་ཕན་ཐོགས་པ་ཡིན། ཞེས་གསུང་གི་འདུག་པས་དེ་འཕྲལ་བྲིས་པ་ཡིན། ཡང་སྐབས་ཤིག་དཔོན་སློབ་ལ་གསོལ་ཇ་དཀོན་པ་ཞིག་བྱུང་བ་ལ།
རྗེ་བཙུན་རིགས་བྱེད་མ་སྐུ་མདོག་ཅུང་ཟད་སྨུག་མདངས་ཡོད་ཙམ་གྱི་རྣམ་པར་བྱུང་སྟེ་ཇ་ཁུག་ལ་གཟིགས་པ་ཞིག་བྱས་ཡལ་སོང༌། ཇ་ཁུག་གི་ཇ་དེ་ནས་རེ་ཞིག་གི་བར་ལ་ག་ཙམ་སྤྱད་ཀྱང་མ་ཟད།
དེ་ནས་བཟུང་སྟེ་ཇ་འབོལ་བའི་ངང་ལ་སོང༌། འདོད་པའི་ལོངས་སྤྱོད་ལན་ཚྭའི་ཆུར་གཟིགས་ཀྱང༌། །ཚོགས་གཉིས་རྫོགས་པའི་འབྲས་བུ་མི་བསླུ་བས། །རྗེ་བཙུན་བླ་མ་རྡོ་རྗེ་འཆང་དངོས་ལ།
།འདོད་པའི་ལོངས་སྤྱོད་རྗེ་བཙུན་དབང་མོས་བསྒྲུབས། །གསང་ཆེན་བདག་པོར་དབང་བསྐུར་སླད། །ཌཱ་ཀིའི་ལག་སོར་པདྨོའི་རྩེར། །ཟག་མེད་སྦྲང་རྩིའི་མཆོད་ཡོན་གྱིས། །ཁྱོད་ཐུགས་བུང་བ་མྱོས་པར་བྱས།
།དེ་ལ་དབུགས་འབྱིན་རིགས་བྱེད་དགའ་མའང༌། །དངོས་གྲུབ་མཚན་མ་སྟེར་བའི་འཛུམ་ཞལ་ནི། །སྙིང་གི་པདྨོ་གཡོ་བའི་ནགས་ཀླུང་ལྟར། །ཡིད་ཀྱི་བརྟན་པ་འཕྲོག་པའི་ལང་ཚོར་སྤྲུལ།
།ཡང་རྗེ་འདི་ཉིད་དཔོན་སློབ་རགས་བསྡུས་པ་ཞིག་ཆོས་གྲྭ་ཆེན་པོ་དཔལ་ལྡན་ས་སྐྱར་ཕེབས། ལྷ་ཁང་རྣམས་ཞིབ་པར་མཇལ། བརྟན་བཞུགས་དང༌། བསྟན་པ་དར་ཞིང་རྒྱས་པ་དང༌། སེམས་ཅན་རྣམས་བདེ་ཞིང་སྐྱིད་པ་དང༌།
མྱུར་དུ་སངས་རྒྱས་ཀྱི་གོ་འཕང་ཐོབ་པའི་སྨོན་ལམ་རྒྱ་ཆེན་པོ་མཛད་པ་དང༌། པུ་ཏྲ་ལ་སྒེར་གྱི་རྗེ་བཙུན་གོང་མ་རྣམས་ཀྱིས་ཇི་ལྟར་བཀའ་བསྒོས་པ་བཞིན་ཞེས་ཆེད་དུ་མཛད་པས། སྙན་དར་ཁ་གང་འཛགས་

བྱུང་བ། འདི་ཁུར་ན་དངོས་སྲེད་དུ་འགྲོ་དགོངས་བཞག་པས། དཀོན་གཉེར་རྣམས་ཀྱིས་ཕྱག་ཏུ་ཕུལ་ནས་སྔ་སོར་ཡང་བསྟན་འཛིན་རྣམས་ལ་འདི་བཞིན་ཡོང་གི་ཡོད་སྣོམས་ཟེར། རྟེན་འབྲེལ་ལེགས་དགོངས་བསྣམས། ཡང་སྐབས་ཤིག་སྲད་ཀྱི་དགོན་པ་བདེ་ཆེན་ཕོ་བྲང་ན་ཡོད་དུས།
སྐྱ་བཙུན་འགའ་རེའི་ཆོས་མི་དྲན་པའི་སྤྱོད་འགྲོས་དང༌། འཁོར་བའི་སྡུག་བསྔལ་དང༌། རང་གི་དཔོན་པོས་ཕ་སྤུན་རྣམས་ཉེས་མེད་ལ་བསད། ནོར་ཕྲོགས།
ཡུལ་འཁྱར་བ་སོགས་སྡུག་བསྔལ་སྦྱོད་སྤྱོད་གལ་བ་རྣམས་དྲན། ཆོས་མིན་པ་གང་ལའང་སྙིང་པོ་མི་འདུག་བསམས་ནས་རང་གི་སློབ་མ་ལ་འདི་སྐད་སྨྲས་སོ། །རྗེ་སངས་རྒྱས་ཀུན་དངོས་རྡོ་རྗེ་འཆང༌།
།ཕ་སྤྲུལ་པའི་རྒྱལ་པོ་ཚར་པ་རྗེ། །ཡིད་ཟོལ་ཟོག་མེད་པའི་དད་སེམས་ཀྱིས། །བུ་སྙིང་ནས་འདུད་དོ་ཐུགས་རྗེས་སྐྱོངས། །ཁྱབ་བདག་འཁོར་ལོའི་དབང་ཕྱུག་རྡོ་རྗེ་འཆང༌། །གཉིས་མེད་ཤེས་རབ་མ་དང་རྣམ་རོལ་བའི།
།བདེ་ཆེན་ཡེ་ཤེས་གར་མཛད་ཧེ་རུ་ཀ །དཔལ་ལྡན་ཁྲག་འཐུང་བློ་གསལ་དབང་པོར་འདུད། །དལ་འབྱོར་ལྡན་པའི་ཆོས་ཀྱི་རྒྱ་མཚོ་ལ། །མི་རྟག་དམ་ཆོས་བསྐུལ་མ་འདི་སྐད་སྨྲ། །རྣ་བའི་དབང་པོ་གཏོད་ལ་ལན་བརྒྱར་ཉོན།
།དལ་འབྱོར་འདི་ནི་ཤིན་ཏུ་རྙེན་པར་དཀའ། །རྙེད་པའི་དུས་འདིར་ཆོས་ལ་མ་འབད་ན། ཡུན་རིང་སྡོད་པའི་གདེངས་མེད་འཆི་བས་སླེབ། །ཚེ་འདིར་ཐོང་དཀའི་དངོས་པོ་ལྟ་ཅི་སྨོས།
།རང་གི་ལུས་ཀྱང་རྫ་ཆག་བཞིན་དུ་འབོར། །སྔོན་བྱུང་སྲིད་པའི་ཤ་ཚུགས་རང་སེམས་དེ། །ཐར་མེད་དམྱལ་སོགས་སྡུག་བསྔལ་མྱོང་དུས་སུ། །སུས་ཀྱང་ཕན་པ་མེད་དོ་ཆོས་ལ་འབུངས། །ཆོས་ཀྱང་བླ་མ་བརྒྱུད་པ་དང་ལྡན་ཞིང༌།
།འཁྲུལ་མེད་གདམས་པ་གོ་རིམ་མ་ནོར་

བ། །དྲོད་རྟགས་སྔོན་གྱུར་ཚད་ལྡན་བླ་མར་ཞུས། །གཅིག་པུར་དབེན་བའི་རི་ལ་སྒོམ་ཡུན་སྲིངས། །དེ་ལྟར་བགྱིས་དང་དོན་ཆེན་འགྲུབ་པར་ངེས། །ཞེས་པ་རང་གི་སློབ་མ་སྙིང་དང་འདྲ་བ་དཔལ་ལྡན་སྲད་གཞུང་པ་ཆོས་རྒྱལ་མཚོ་ལ་སྨྲས་པ་དགེ
།ཡང་སྲད་ཀྱི་དགོན་པ་བདེ་ཆེན་ཕོ་བྲང་ན་རང་གི་ཚ་བོ་རྣམ་རྒྱལ་བ་དང༌། སྐལ་ལྡན་འགའ་ཞིག་ལ། གཤེད་དམར་སྤྲོས་མེད་ཀྱི་འཁྲིད་རྒྱས་པ་ཞིག་བྱས་པའི་དུས། དཔལ་གཤིན་རྗེ་གཤེད་དམར་པོ་སྐུ་ཤིན་ཏུ་ཆེ་ཞིང་ཡན་ལག་རགས་པ།
འོད་ཟེར་དུ་མ་འཕྲོ་བ་ཞིག་གི་ཕྱག་གཡོན་ན་ཐོད་པ་ཤིན་ཏུ་དཀར་བ། འོད་ཟེར་འཕྲོ་བ་ཞིག་འདུག་པ་ནས། བདུད་རྩི་ཁ་དོག་དཀར་ལ་དམར་བའི་མདངས་ཆགས་པ་ཞིག་བྱིན་བྱུང་བ་འཐུངས་པས།
རོ་བརྒྱ་དང་ལྡན་པ་ལ་ཅུང་སྐྱུར་བ་ཤས་ཆེ་ཙམ་འདུག་པས། དེ་ནས་བཟུང་རྒྱུན་རིང་པོའི་བར་ཏིང་འཛིན་འབའ་ཞིག་ལ་འགྲོ་བ་བྱུང་སྟེ། འདི་སྐད་དོ། །གཉིས་སྣང་རྟོག་པའི་རང་འཚང་དབྱིངས་སུ་རིག
།རིག་སྟོང་བརྗོད་མེད་དགའ་བས་ཐུགས་རྒྱུད་གང༌། །གང་ཤར་དག་པའི་དཀྱིལ་འཁོར་འཁོར་ལོ་སྣང༌། །སྣང་སྲིད་ཕྱག་རྒྱ་ཆེན་པོའི་རོལ་པར་ཤར། །ཞེས་སོ། །ཡང་རྗེ་འདི་ཉིད་སྲད་ཀྱི་དགོན་པ་པདྨ་ཆོས་སྡིངས་སུ་ཕེབས་དུས་སུ།
དེར་སྔ་མོ་དུས་འཁོར་ལ་མཁས་ཤིང་སྦྱོར་དྲུག་གི་གྲུབ་ཐོབ་རིན་པོ་ཆེ་བུ་སྒོ་བ་ཞུ་བའི་བླ་མ་ཤིན་ཏུ་བཟང་བ་ཞིག་ཏུ་སྐུ་སྐྱེ་བ་བཞེས་པ་ཐུགས་དྲན་ཏེ།
བུ་སྒོ་བ་ཡོད་པའི་བཞུགས་ཡུལ་དེ་ན་གཞན་སུ་ལ་ཡང་རྒྱུས་མེད་པ་ལ། རྗེ་འདི་ཉིད་ཀྱི་གསུང་ནས་འདི་ན་རྡོ་བྱིན་རླབས་ཆེ་བ་ཞིག་ཡོད་གསུང༌། རྡོ་སྨུག་པོ་ཨ་རང་བྱོན་ཡོད་པ་ཞིག་སྟོན་པ་གནང༌།
དགོན་པ་དེ་ཆུ་བཟང་སྲད་བྲག་དམར་བས་ཞབས་ཏོག་ཕུན་

སུམ་ཚོགས་པ་བསྒྲུབས་ཏེ་བཞུགས་པས། གཉེར་ཆེན་ཕྲ་མ་བས་ཉ་མགོ་གནོན་མི་བཏང་སྟེ། དམག་བྱེད་པའི་རྩིས་བྱས་པར། དེར་བཞུགས་མ་བདེ་བར་ཐོག་མར་རིན་པོ་ཆེ་ཚར་ཆེན་གྱི་དྲུང་དུ་ཕེབས། དེར་རྗེས་ཨེ་ཝཾ་ཆོས་ལྡན་དུ་ཕེབས་ཏེ།
འདི་སྐད་དོ། །ནམཿརཏྣ་གུ་ར་ཝེ། ཁྲག་འཐུང་ནག་པོ་སྲིན་པོའི་གཟུགས། །མ་ཧཱ་ཀཱ་ལ་ཚར་པ་རྗེ། །མཐུ་སྟོབས་དྲག་པོའི་ཤུགས་དང་ལྡན། །དགྲ་བགེགས་ཚར་གཅོད་གང་དེར་འདུད། །བས་མཐའི་སྙོམས་ཆུང་མཻ་ཏྲི་ང༌།
།ཚེ་འདིའི་ཆེ་ཐབས་ཀུན་དོར་ནས། །དབེན་པའི་ནག་ཚལ་ཉམས་དགའ་བར། ཕ་རྒོད་ཚར་པ་ཆོས་རྗེ་ལ། །གསོལ་བ་སྙིང་གི་དཀྱིལ་ནས་བཏབ། །རྩེ་གཅིག་བསམ་གཏན་སྒོམ་འདོད་ཀྱང༌།
།བསྒྲལ་བའི་ཞིང་རྣམས་ཚང་བ་ཡི། །ཕྲ་མ་བ་ཟེར་སྡིག་ཅན་འདིས། །ཉེས་མེད་ཕ་སྤུན་དམར་གསོད་བྱས། །ལྷག་རྣམས་དབྱུག་པས་སྲན་གཏོར་ལྟར། །ཆ་མེད་ཡུལ་ལ་འཁྱར་དགོས་བྱུང༌། །དེ་ཙམ་ཡིན་ནའང་བསྲན་བཟོད་བྱས།
།རྗེ་བཙུན་བཀའ་རྒྱ་དམ་པ་ནས། །དྲག་པོའི་ལས་སྦྱོར་གཏན་མ་བྱས། །སྔོན་གྱི་ལས་སུ་ལེགས་པར་བསམ། །བྱ་བྲལ་ངས་དམའ་བའི་སེམས་བཟུང་ནས། །དཔལ་འབྲས་ཡུལ་རྫོང་དཀར་ཆོས་གྲར་བསྡད། །ཀུན་མཁྱེན་པའི་དབང་པོ་འབུམ་རམས་པས།
།ཐུགས་བརྩེ་བ་ཆེན་པོས་རྗེས་བསྐྱངས་ཏེ། །ཁོང་རིན་ཅེན་སྤུངས་པའི་སྡེ་པ་ལ། །རྣལ་འབྱོར་གྱི་འཚོ་བརྒྱགས་ནན་གྱིས་ཞུས། །འཆག་མེད་ཀྱི་འཚོ་བརྒྱགས་གང་དགོས་གནང༌།
།དེ་ཡང་དམ་ཉམས་སྡིག་ཅན་འདིས། །འཚོ་བརྒྱགས་ལ་ཐེམ་བུ་གཅོད་གཅོད་བྱས། །མི་ངས་ཀྱང་གཙང་གི་ཕྱོགས་ལ་ཕྱིན། །སྲད་བྲག་དམར་བ་ཟེར་བའི་ཉེ་ཚན་གྱི། །དགོན་པ་ཞིག་འདུག་པ་ཁོ་བོ་ལ་བྱིན།
།མི་ངས་ཀྱང་

ལོ་ཤས་དེ་རུ་བསྡད། །སྡིག་ཅན་གྱི་དགྲ་བོ་མ་རུངས་འདིས། །དེ་རུ་ཡང་བར་ཆད་སྣ་ཚོགས་བྱས། །ཁྱད་པར་དཔལ་སྡིངས་ཀྱི་དགོན་པ་རུ། །དགེ་སྦྱོར་གང་འཕེལ་གྱི་མཚམས་བཅད་དེ། །མཁའ་མཉམས་སེམས་ཅན་ཐམས་ཅད་ཀྱི།
།དོན་དུ་བྱང་ཆུབ་སེམས་བསྐྱེད་ནས། །རིམ་གཉིས་ཀྱི་ཏིང་འཛིན་ཟབ་མོ་དང༌། །ཁྱད་པར་ལམ་ཟབ་བླ་མ་ཡི། །རྣལ་འབྱོར་རྩེ་གཅིག་སྒོམ་དུས་སུ། །གདུག་ཅན་གྱི་མ་རུངས་དགྲ་བོ་འདིས། །ཁོ་རང་བློ་ངན་པས་རྒྱུད་དཀྲུགས་ནས།
།རང་གི་སྔར་བྱས་ཀྱི་བྱ་བ་དྲན། །མིང་ཡང་བླ་མ་བཟང་བ་དང༌། །ཁྱད་པར་ཚར་ཆེན་རྡོ་རྗེ་འཆང༌། །མཐུ་སྟོབས་ཀྱི་ནུས་པ་ཆེ་བ་ནས། །རྗེ་དེ་ཡི་སྙན་བརྒྱུད་གདམས་པ་རྣམས།
།མི་ང་ལ་གནང་བ་ཤེས་པ་ནས། །ཁོ་ལ་མངོན་སྤྱོད་དྲག་པོ་ཡི། །ལས་སྦྱོར་བྱེད་ཀྱིན་ཡོད་བསམས་ནས། །གནས་དེ་རུ་ཉ་མགོ་གནོན་མི་བཏང༌། །གནས་ཨེ་ཝཾ་ཆོས་ལྡན་གྱི་ཁྲི་ཐོག་ན། །སྙིགས་དུས་ཀྱི་རྒྱལ་བ་གཉིས་པ་ཡིས།
།རྗེ་རྡོ་རྗེ་འཆང་ཆེན་གྱི་དབོན་ཆེན་པ། །མཁས་བཙུན་གྱི་བླ་མ་སངས་རྒྱས་ཀྱི་མཚན། །འཇིགས་མེད་ཀྱི་སེང་གེ་དེ་ན་བཞུགས། །རྗེ་བཙུན་ངོར་ཆེན་སངས་རྒྱས་སེང་གེ་བས་གསན། །ལོ་རྒྱུས་རྣམས་ཞིབ་པར་བརྩེ་བ་ཆེན་པོས་གནང༌།
།བདག་གིས་ཀྱང་ནུས་གང་ཐོན་བྱེད་པའི་བབ་ཐོབ་ཡོད་ཀྱང༌། གནོད་པ་ཅི་ཡང་མ་བྱས་ཕ་སྤུན་དེ་ཙམ་མེད་པ་བྱས་རྗེས། རང་གི་སྔོན་ལས་སུ་བསམས་སྙོམས་ཆུང་བྱས་པ་ལ།
འདི་ཙམ་རང་བྱེད་པ་བསམས་ཏེ། འདར་དུ་ཚར་ཆེན་རྡོ་རྗེ་འཆང་ཆེན་པོའི་དྲུང་དུ་ཕྱིན། བྱུང་ལུགས་ཀྱི་རྒྱུ་མཚན་རྣམས་ཞུས་པས་ཐུགས་ཤིན་ཏུ་ཁྲོས། ཞལ་མདངས་དམར་པོར་འགྱུར། ད་འདི་འདྲ་རང་བྱེད་རྒྱུ་ཡིན་པ་ན།
ཡང་ན་མཉམ་གཞག་ལས་མ་གཡོས་པའི་ཐུགས་དམ་རྩེ་

གཅིག་ཏུ་བྱེད་པ་དགོས། ཡང་ན་འཕྲེང་བ་གཉིས་གསུམ་གྱི་མིག་བོལ་བའི་དྲག་སྔགས་ཀྱི་ནུས་པ་ཐོན་པ་དགོས། སྔར་ཕན་ཆད་བཀའ་རྒྱ་གདམས་པ་ཡིན། ད་ནི་བཀའ་རྒྱ་མི་འགྲོལ་ཀ་མེད་ཡིན་འདུག་གསུང༌། ཨེ་ཝཾ་ཆོས་ལྡན་དུ་སོང༌།
དེ་རུ་མངོན་སྤྱོད་ཀྱི་ལས་རྩོམས་ཤིག་གསུང༌། ངས་ཀྱང་གཡག་གུ་དང་བྱང་ཚྭའི་དཔེ་བྱེད་བསམ་སྡུག་ཐུག །ལས་སྦྱོར་བྱས་པས་ཟླ་བ་ཕྱེད་ལ་རྟགས་མཚན་རྫོགས་ཏེ། ཁོ་ལོ་རུ་མ་འགོར་བ་ངེད་ཚོལ་ཇི་ལྟར་བྱུང་བ་བཞིན་ཁོ་རང་གི་ཐོག་ཏུ་བྱུང༌།
བླ་མ་དང་ཆོས་སྐྱོང་ལ་གཏང་རག་བཏང༌། །སྙན་བརྒྱུད་གསུམ་པའི་ངེས་ཤེས་སྐྱེས། །ཁོ་ལ་ཡང་སྙིང་རྗེ་དྲག་པོ་དཔག་མེད་སྐྱེས། །མངོན་དུ་ཆོས་དབྱིངས་ཀྱི་ངང་དུ་བསྲེས་པ་དང༌།
།ད་ལན་ཡང་བསྔོ་བ་སྨོན་ལམ་གྱི་རྒྱས་གདབ་བྱས། །བླ་མ་དམ་པའི་ཐུགས་དང་བསྲེས་ནས་བཞག །ཁོ་རང་ཡང་སྐལ་བར་ལྡན་ནོ་སྙམ། །ལས་ནག་རྣམ་སྨིན་དཀར་རོ་སྙམ། །སངས་རྒྱས་ཀྱི་གོ་འཕང་ཐོབ་བོ་སྙམ།
།དེ་གལ་ཏེ་མ་ཐོབ་བར་དུ་ཡང༌། །སྐྱེ་བ་ནས་ཚེ་རབས་ཐམས་ཅད་དུ། །ཁོ་བོས་རྗེས་སུ་འཛིན་ནོ་སྙམ། །མི་ང་རང་ངན་ཀྱང་བླ་མ་བཟང༌། །ཡང་རྗེ་བཙུན་དམ་པ་འདི་ཉིད་འཕན་ཡུལ་ལྷུན་གྲུབ་སྡིངས་ན།
ནང་སོའི་སྐུ་རིམ་གཏོར་ཟློག་ཅིག་གནང་བའི་དུས་ནུབ་གཅིག་པུ་ཏྲ་བྱུང་ནས་མཐུ་བ་ནས་ཁྱེའུ་གཞོན་ནུ་ཞིག་གི་མགོ་མིག་ཧྲིག་ཧྲིག་བྱེད་པ་ཞིག་འདུག་ནས། འདི་ཡང་ཁོའི་ཡིན་ཟེར་ནས་སྐྱུར་སོང་བས།
ཁྲག་ཞལ་བའི་ཁ་ན་མར་ནར་ར་ར་འཛག་གིན་འདུག །དེའི་རྗེས་སུ་ཞག་གྲངས་བརྩིས་པས། ཞག་བདུན་ནས་ཁོང་ཚོའི་བུ་གཞོན་ནུ་ཞིག་ཤི་འདུག །རྗེས་སུ་ཆོས་སྐྱོང་ལ་འཕྲིན་ལས་མ་བཅོལ་ཀྱང་བླ་མ་དང༌།
གདམས་

ངག་དང༌། ཆོས་སྐྱོང་ལ་ཡིད་ཆེས་ན་ཡོང་གི་འདུག །ཡང་ང་ལ་གནོད་སེམས་གཏན་མེད་ཀྱང་རྗེས་སུ་ཁོང་ཚོའི་ཞལ་ངོ་ཞིག་སྐྱིད་ཤོང་དུ་བྱུང་བར། སྡེ་པ་རིན་པོ་ཆེའི་གསུང་ནས་ཁོང་ལ་གང་གིས་ཀྱང་སྐྱོན་མེད་འདི་ལ་ཕྱག་དབང་དང་བཀའ་བསྒོ་གནང་ན་ཨེ་ཡོང་གསུང༌།
དེའི་དུས་ཁོང་གཞོན་ནུ་ཡིན་སྐྱོན་མེད་བྱས་བྱིན་རླབས་དང་བཀའ་བསྒོ་གཉིས་ག་བྱས་པས། ཁོ་ལ་དེ་དགོངས་དོང་རིང་པོ་ཞིག་ནས་ཐོན་པའི་རྨི་ལམ་བྱུང་ཟེར།
གང་ལྟར་རྗེས་སུ་ཡང་སྐྱོན་ཡིན་པ་འདྲ། སྐྱིད་ཤོད་ཀྱི་དཔོན་རིགས་རྟ་པ་ཞལ་ངོ་རྣམས་ཀྱིས་གོང་བཞིན་ཁོ་རང་བསད། ནོར་དང་ས་ཆ་རྣམས་ཕྲོགས་ཏེ་ལྷག་རྣམས་དོན་འགྲོ་དགོས་བྱུང་སོང༌།
ལས་སྦྱོར་ཡིན་ངེས་འདི་ག་མ་གཏོགས་གཞན་སུ་ལ་ཡང་གནང་བ་མེད། མདོར་ན་བདག་རྣམས་ཀྱིས་ནི་མཆོག་ཐུན་མོང་གི་དངོས་གྲུབ་གང་བསྒྲུབས་ཀྱང༌། འབད་རྩོལ་དྲག་པོས་སྒོར་མོར་བསྒྲུབས་པ་བས། རྗེ་བཙུན་འདིས་ཞག་གཅིག་བསྒྲུབས་པའང་རྟགས་བཟང་བ་འདུག་ལགས།
དེ་ལ་འདི་སྐད་དོ། །སྐྱེ་བོ་དམན་དང་དམ་པའི་ཁྱད་པར་ནི། རྒྱ་མཚོ་བ་ལང་རྨིག་རྗེས་ཆུ་བཞིན་དུ། །དམ་པ་འདི་དང་བདག་སོགས་གང་ཟག་མཚུངས། །བདག་སོགས་རྣམས་ཀྱང་ཁྱེད་བཞིན་འགྲུབ་པར་ཤོག
།ཅེས་དང༌། རྡོ་རྗེ་འཆང་དབང་རྗེ་བཙུན་ཁྱོད་ཀྱི་བཀའ། །དམ་ཅན་རྒྱ་མཚོ་འཁོར་དང་བཅས་རྣམས་ཀྱིས། མ་བསྒོས་པར་ཡང་འཕྲིན་ལས་ཀུན་སྒྲུབ་ཅིང༌། །མཛད་པས་ཐུབ་བསྟན་རྒྱས་མཛད་དེ་ལ་འདུད།
།ཡང་བྲག་དམར་དུ་གཏོར་བཟློག་ཅིག་མཛད་པས། དགུན་ས་འཁྱགས་པའི་ཤིན་ཏུ་གྲང་བ་ལ་གཏོར་མ་ས་ལ་ཕྱེད་ཙམ་ཐིམ་པ་དང༌། ཚེག་སྒྲ་ཤིན་ཏུ་ཆེ་

བ་ཞིག་བྱུང་སྟེ། དེར་ཡོད་བའི་མི་རྣམས་འཇིགས་ཏེ་ཧ་ལས་པ། རིང་པོར་མ་ལོན་པར་བསྟན་བཤིག་ཅིག་ཡོད་པ་དེ་མྱུར་དུ་ཤི །དེ་ནས་ཚར་ཆེན་རྡོ་རྗེ་འཆང་ཆེན་པོ་དེ་ཉིད་མཇལ་བ་ལ་ཕེབས། རང་ལ་ཡོད་པའི་ཟང་ཟིང་གི་དངོས་པོ་རྣམས་ཀྱང་ཕུལ།
བཀའ་ཆོས་འདྲ་ཡང་ཞུས། རྗེའི་ཞལ་ནས་ང་ལ་ཡང་དགྲ་འདྲ་ཡོད་པས་འདུལ་དགོས་པ་ཡོད་གསུང༌། ང་ན་སོ་རྒས་པས་མི་ཡོང་འདུག་པས་ངའི་དགྲ་ཁྱེད་སློབ་མ་རྣམས་ཀྱིས་འདུལ་དགོས་གསུང༌།
ཨ་ཅང་དགྲ་ཚན་ཆེ་ཤོས་འཁོར་བར་སྐྱུར་མཁན་དུག་ལྔ་ཡིན་པས་འདི་འདུལ་བ་ཡིན་མོད་གསུང༌། ཡང་དུག་ལྔ་མེད་པ་བྱས་ན་ཡེ་ཤེས་ལྔའི་རྒྱུ་མི་ཡོང་འདུག་པས། དེ་ཡང་མི་ཡོང་འདུག་གསུང༌།
བདག་ལ་ད་ཆོས་རྗེའི་དྲུང་དབུས་ཕྱོགས་ལ་བྱོན། དབུས་སུ་དགོན་པ་ཆེ་ཆུང་གང་བྱུང་ཀྱང་ཞལ་བདག་མཛོད་གསུང༌། དམ་ཚིག་དྲིལ་བུ་ཡང་འདི་ཁྲོལ་བ་རེ་མཛོད། གདུལ་བྱ་མང་པོ་ཡོང། སུན་པ་ཙམ་ཡོད་གསུང་སྟེ་རྗེས་སུ་ཇི་ལྟར་གསུང་བ་བཞིན་བྱུང༌།
རྨི་ལམ་ལ་ཚར་ཆེན་རྡོ་རྗེ་འཆང་ཆེན་པོ་དེ་ཉིད་ན་བཟའ་སོགས་ཤིན་ཏུ་བཟང་བ་དང༌། སྐུ་ལ་འོད་འཕྲོ་བ་དང་བཅས་ཕྱོགས་ཤིག་ལ་ཐེགས་སོང་བ་དང༌། རྗེའི་དྲུང་ལ་ལྟོས་པ་ཐམས་ཅད་ཀྱང་ངས་རྗེས་སུ་འཛིན་ནོ་གསུང༌།
སྤྱན་ཅེར་བ་ཞིག་གཟིགས་པ་རྨི། དེ་ནས་རིང་པོར་མ་ལོན་པར་ཕ་བླ་མ་རྡོ་རྗེ་འཆང་ཆེན་པོ་དེ་ཉིད་དགོངས་པ་ཆོས་ཀྱི་དབྱིངས་སུ་ཐིམ་ཟེར་བའི་སྐད་ཆ་བྱུང་བར།
ཡུད་ཅིག་འདི་བྱ་དང་འདི་བྱེད་མེད་པའི་ངང་ལ་འདི་རྨི་ལམ་ཡིན་ལས་ཆེ་བསམ་པ་དང༌། དེ་ལས་སད་དེ་ཀྱེ་མ་ཀྱི་ཧུད་ཤིན་ཏུ་འཇིགས་སུ་རུང་བའི་འཁོར་བའི་རྒྱ་མཚོ་ལས་སྒྲོལ་བར་བྱེད་པའི་དེད་དཔོན་ཆེན་པོ་ལན་ཅིག་རྙེད་པ་དེ་ཉིད་རྨི་ལམ་སྒྱུ་མ་བཞིན་དུ་

ཡལ་ནས་ཐལ། ད་མགོན་མེད་པའི་བདག་སོགས་འགྲོ་བ་རྣམས་ཇི་ལྟར་བྱེད་བསམས་པ་དང༌། མིག་མཆི་མས་གང༌། སེམས་ལ་བཟོད་གླགས་མེད་པའི་སྡུག་བསྔལ་དཔག་ཏུ་མེད་པ་བྱུང༌། སླར་བསམ་བློ་ལ། སྔོན་ཡང་དག་པར་རྫོགས་པའི་སངས་རྒྱས་ནས་བཟུང༌།
བླ་མ་གོང་མ་ཚང་མས་མྱ་ངན་ལས་འདའ་བའི་ཚུལ་བསྟན། ཁོང་རྣམས་དང་བདེ་བ་ནས་བདེ་བའི་ཞིང་དུ་གཤེགས་པས་ཁམ་ཆེ། སྙན་བརྒྱུད་ཀྱི་གདམས་པ་རྣམས་ནི་ཐོབ། རང་རེ་ཆོས་གཤའ་མ་ཞིག་བྱེད་དགོས།
ད་དུང་གནས་གསར་ནས་རྗེ་དྲུང་རིན་པོ་ཆེ་ལྟ་བུ་ཡང་བཞུགས་བསམ་པ་དང༌། འཇིག་རྟེན་ཕྱོགས་ནས་ངེད་རང་ཚོའི་བྱུང་ཚུལ་ཀྱང་དྲན། སྔོན་ནས་བསམས་པའི་གནས་དེ་ལྟ་བུ་ཞིག་ཏུ་ཐུགས་དམ་བྱེད་པ་ལས་གཞན་ཐབས་མེད་བསམས་པ་ཤར།
དེར་ངེད་རྗེ་དྲུང་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་དང་བཅས་གདུང་མཇལ་བར་ཕེབས། གདུང་ཤིང་སྒམ་ནང་ན་གདན་དྲངས་ཚར་འདུག །ངེད་དཔོན་སློབ་དངོས་སུ་གདུང་མཇལ་མ་ཐུབ།
ཐུགས་ཉམ་ཐག་པར་གྱུར་པ་ལ་སླར་འདར་ནས་སྡེ་པ་དང༌། གནས་གསར་ནས་ཀྱིས་ཐུགས་ཁུར་བཞེས། དཔོན་སློབ་རང་ལ་ཡང་ཁམ་ཆེ་བ་ཡོད་པ་དང༌། ངེད་རང་རྣམས་ཀྱིས་ཀྱང་རྒྱུ་དངོས་གང་ཡོད་ཕུལ་ཏེ།
དགོངས་པ་རྫོགས་ཐབས་རྒྱ་ཆེ་བར་གྲུབ་པར་མཛད། ངོར་ཆེན་རྡོ་རྗེ་འཆང་ཆེན་པོའི་རུས་ཀྱི་དབོན་པོ་སངས་རྒྱས་སེང་གེ་པ་ནཱ་ལནྡའི་གདན་སར་ཕེབས་པའི་ཕྱག་ཕྱི་བྱས་ནས་དབུས་ཕྱོགས་ཕེབས།
རྡོ་རྗེ་འཆང་ཚར་པ་ཆེན་པོའི་བཀའ་བཞིན་དབུས་སུ་དགོན་པ་བྱུང་བ་རྣམས་བདག་བྱས། ནཱ་ལེནྡར་དབང་རྗེས་གནང་སོགས་ཀྱིས་ཁམས་པ་རྣམས་དང༌། དེར་འདུས་པའི་གྲྭ་རིགས་

རྣམས་ལ་ཆོས་ཀྱིས་ཕན་གང་ཐོགས་བྱས། ཨ་ལི་ཆོས་རྗེ་ལ་ཆོས་ཤིན་ཏུ་མང་བར་གནང༌། བྲན་བདུད་ཀྱི་རྗེས་གནང་མཛད་དུས། བྲན་བདུད་དེར་འདུག་པ་གསོལ་དཔོན་གྱིས་སྤྲེའུར་མཐོང༌། ནི་གུའི་ཆོས་བཙུགས་པས་དགུན་དགུ་འདྲེན་པའི་སྐབས་ཡིན་པ་དང༌།
ནཱ་ལེནྡྲ་ཤིན་ཏུ་གྲང་བ་ནས། རྒྱུད་སྡེ་ལྔའི་སྟ་གོན་གྱི་དགོངས་གཏོར་མ་དང་བུམ་པ་འགྲིལ་བ་སོགས་གང་བྱས་ཀྱང་འཁྱགས་ཏེ། གྲྭ་པ་རྣམས་ད་ལམ་གྲང་ངད་ཆེས་པས་འོ་བརྒྱལ་ཞིང་དབང་བཀའ་རྣམས་ཀྱང་མངས་པས་གནང་མི་ཐུབ་པ་འདྲ་ཞུ་བ་ལ།
རྗེ་ཉིད་ཀྱི་གསུང་ནས་སྐྱོན་མེད་སང་ནས་དེ་ཙམ་མི་ཡོང་གསུངས་པས། སང་དེ་ནས་དྲོད་ཕེབས་ཏེ་སྔར་འཁྱགས་ཡོད་པ་རྣམས་ཀྱང་ཞུ།
ནང་དུ་གཏོར་མ་འཁྱགས་པ་ལྟ་ཅི། སྔར་གྱི་དཀར་རྒྱན་རྣམས་ཀྱང་ཞུ། བུམ་པ་འཁྱགས་པའི་གྲབས་ཀྱང་མེད་པ་དང༌། གྲྭ་པ་ཐམས་ཅད་ཀྱང་ཐུན་མོང་མ་ཡིན་པའི་དད་པ་ཐོབ། ཁམས་ཚན་ཐུག་ལ་ཁང་བྱུང་བ་རྣམས་ལ་ཡང་སྡེ་འཁྲུག་གི་ཉེས་པ་ཅུང་ཟད་གསུངས་པས་ཀྱང་བཀའ་ལས་མི་འདའ་བར་ཤིན་ཏུ་གུས་པར་གྱུར་ཅིང༌།
དེ་ལྟ་བུའི་གཤིས་ཀྱིས་གྲྭ་པ་རྣམས་ཀྱིས་ནན་ཆེས་པས་མགོན་པོའི་ཆོས་སྐོར་ཡང་མང་པོ་གནང་དགོས་བྱུང༌།
བསྟན་པ་དང་སེམས་ཅན་ལ་ཕན་དུ་རེ་ནས་ཆོས་ཀྱང་མང་པོ་བཤད། ང་བཟང་དུ་ལྷུན་གྲུབ་སྡིངས་ནས་ནང་སོས་སྐུ་ཆས་ཅི་དགོས་ཕུལ་ཏེ། དང་པོའི་རིན་པོ་ཆེ་ཚར་ཆེན་གྱི་གཟིམས་ཁང་དུ་སྐུ་མཚམས་དམ་པོ་མཛད་དེ་བཞུགས་པས།
གུར་མགོན་ལྷ་བརྒྱད་སྐུ་འོད་ཀྱི་རང་བཞིན་ཅན་དུ་གཟིགས། གུར་མགོན་ལྷ་བརྒྱད་སྐུ་ཡི་སྣང་བརྙན་ནི། །འོད་ཟེར་ཁྲོད་ན་འཛུམ་མདངས་ལམ་མེར་བཞུགས། །བར་ཆད་གཡུལ་ལས་རྣམ་

པར་རྒྱལ་གྱུར་ཏེ། །གྲུབ་པ་མཆོག་བརྙེས་རྗེ་བཙུན་ཁྱོད་ཕྱག་འཚལ། །གཞན་ཡང་ཡི་དམ་ཆོས་སྐྱོང་མང་པོ་ཞལ་གཟིགས་ཡོད་འདུག་སྟེ། རྗེ་བཙུན་འདི་ཉིད་གསང་བ་ཁོ་ན་མཛད་པས་མ་ངེས་ལགས། ཡང་སྐབས་ཤིག་སྟག་ལུང་བན་དཔོན་པས།
མི་ངན་པ་འགའ་ཞིག་གི་ཕྲག་དོག་བྱས་པའི་མི་སྙན་པ་སྣ་ཚོགས་བརྗོད་པ་ཐུགས་ཀྱིས་མ་བཟོད་པར། འདི་ལ་ཞ་རོག་བཞུགས་ན་མི་ཡོང་བ་འདུག་གསུང་བའི་ཞུ་ཡིག་རྟེན་སོགས་ཕུལ་བར། ལན་དུ་གསུང་གི་གླེགས་བུ་གསོལ་ཇ་བཟང་བའི་རྟེན་དང་བཅས་པ་ཕེབས་པ་བཀའ་དྲིན་ཆེ།
དེ་ལ་འདི་སྐད་ལོ། །བཟང་འདོད་ལྟོགས་འདོད་ཀྱི་སྤྲེའུས། ཉོན་མོངས་ཕྲག་དོག་གི་མི་གཙང་བས། བསམ་བཟང་ཆོས་མཐུན་གྱི་ལྗོན་ཤིང་ལ་གཏོར་བས་བྱིངས་སྤྲེའུ་རང་ལ་ལོག་སྟེ།
མ་རིག་པའི་ཕྱོགས་རྟོགས་རྣམས་མི་གཙང་བའི་འདམ་དུ་ཚུད་པའི་སྡུག་བསྔལ་ངན་འགྲོའི་གཡང་དུ་ལྷུངས་ཏེ། སྐྱེ་བ་ལྔ་བརྒྱར་གནས་པ་དུས་ཐམས་ཅད་དུ་སྡུག་བསྔལ་གྱི་ཅ་ཅོ་སྒྲོག་པ་སོགས་ཀྱི་ཉེས་པ་མཐོང་བས།
སྙིང་རྗེ་བཅོས་མ་མ་ཡིན་པ་སྐྱེས་པའི་ངང་དུ་མཆིས། བདག་ལ་བརྟེན་ནས་གཞན་སྡིག་མེད་པ་ཞིག་རྗེ་བཙུན་བླ་མ་དམ་པ་མཁྱེན་སྙམ་པའི་ངང་ནས་འདི་སྐད་དོ།
།ཨ་ཧོ་བསྟན་པའི་བདག་པོ་ས་སྐྱ་པའི། །བླ་མེད་གདམས་པའི་རྒྱ་མཚོ་ཆེན་པོ་ལ། །དབང་སྒྱུར་མན་ངག་ནོར་བུའི་ཅོད་པན་ཅན། །བློ་གསལ་རྒྱ་མཚོའི་བཀའ་དྲིན་ཆེན་པོ་ལས། །བྱུང་བའི་ནོར་འཛིན་རིགས་སྔགས་འཆང་བ་ང༌།
།ལས་འབྲས་རྒྱབ་སྐྱུར་བྱ་བའི་དུག་མཚོན་ལས། །རྨི་ལམ་ཡུལ་དུ་འཆར་བའང་ག་ལ་སྲིད། །རྒྱུད་དང་བླ་མའི་མན་ངག་མངོན་སྤྱོད་ཀྱི། །ལྷ་ཡི་དབང་པོ་དག་ཀྱང་སྒྲོལ་ནུས་ན།
།ལུས་ཅན་

གཞན་ལ་ལྟ་ཅི་སྨོས་མ་དགོས། །འོན་ཀྱང་ཞིང་ལྔ་ཚང་བ་མ་ཡིན་པའི། །མངོན་སྤྱོད་བཅས་ན་སངས་རྒྱས་བཀའ་དང་འགལ། །དེས་ན་ཁོ་བོས་ལས་འབྲས་བླང་དོར་གྱིས། །མངོན་སྤྱོད་བརྩམས་ན་ཉེས་དམིགས་ཡོད་པ་ཤེས།
།དེས་ན་དེ་འདྲའི་ཡུལ་ཀྱང་མ་ལགས་སོ། །དིང་སང་སྙིང་རྗེ་བསྒོམ་པའི་རྣལ་འབྱོར་ལ། །རྩེ་གཅིག་ཉམས་ལེན་བྱེད་པ་ཁོ་ནར་བས། །ཞེས་གསུངས་ཏེ། ཁྱེ་དང་རྒྱལ་ཁ་གཞན་ལ་གཏོང༌། གྱོང་དང་བུག་ཁ་རང་གི་ལེན་པའི་ཉམས་ལེན་མཛད།
ཡང་སྐབས་ཤིག །དད་ནོར་ཕུན་སུམ་ཚོགས་པ་ཡོད་པའི་ཡོན་བདག་ཨའོ་ལྷ་ཟེར་བ་ཞིག་མདོ་ནས་ཡར་ལམ་ལ་ཡོང་དུས། ལམ་བར་ལ་དགྲ་ཆེན་པོ་ཞིག་ཡོད་པ། ཁོང་ཡོན་བདག་ཤིན་དུ་དད་པ་ཞིག་ཡོད་པ་ནས།
རྗེ་འདི་ཉིད་ཀྱི་མནལ་ལམ་ལ་གསལ་བར་དགོངས་ཏེ། ཨའོ་གྲགས་པ་སོགས་ཁོང་གི་གཞིས་ན་ཡོད་པ་རྣམས་ལ། ངེད་རང་གི་ཇ་པ་དཔོན་གཡོག་རྣམས་ལ་དགྲ་ཡོང་བ་ཡོད་པས། སྐུ་རིམ་བཟང་པོ་བྱེད་དགོས་གསུངས་པས།
དད་ནོར་འབྱོར་ལྡན་ཡོད་པའི་ཉལ་པོ་སྤྱི་དཀར་དུ་རྗེ་དཔོན་སློབ་སྤྱན་དྲངས། དཔོན་སློབ་ཀྱི་ཆོས་སྐྱོང་ལ་འཕྲིན་བཅོལ་དྲག་པོ་མཛད་པས། ནུབ་ཅིག་ཡོན་བདག་རང་གི་རྨི་ལམ་དུ་རྗེ་ཉིད་ཅུང་ཟད་བཀའ་སྐྱོན་པའི་རྣམ་པས་ཁྱོད་རང་ང་ལ་ཉན་ན་འདི་གོན་གསུང༌།
ཁྲབ་གཅིག་གནང་བ་གོན་པར་རྨིས། དེའི་སང་ཉིན་ཁོང་རྣམས་ལ་སོག་པོའི་དགྲ་འཇིགས་པ་བྱུང་སྟེ། ཡོན་བདག་གི་རྟ་གཅིག་པོ་མ་གཏོགས།
གཞན་ཇ་པ་དེ་སྐོར་གྱི་ཁལ་མ་ཚང་མ་ཤོར། ཡོན་བདག་གིས་རྟ་ཞོན་ནས་རྗེས་སུ་བསྙེགས་པས། ལུས་ལ་མདའ་དུ་མ་ཕོག་ཀྱང་སྐྱོན་པར་མ་བྱུང་བ་ནས། རྗེས་

སུ་ཁོང་བརྒྱུད་པ་དང་བཅས་པ་ཡོན་བདག་དད་ཐོབ་དུ་ཕུན་སུམ་ཚོགས་པར་གྱུར། གདེངས་ཚན་ཡིད་ཆེས་དང་ལྡན་པའི་མགུར་མ་བཞུགས། །དག་ཡུལ་སྣང་གི་དད་ལྡན་གྱི་ཡོན་བདག་གཡང་ངོས་པ་ཞེས་པ་སྔར་འདྲིས་ཆེར་མེད་ཀྱང༌།
ཉལ་པོ་ནས་དཔོན་སློབ་རྣམས་ཀྱིས་ཁུངས་བསྟན་ནན་ཆེར་ཡོང་དགོས་ཟེར་ཕྱིན། ཁོང་པ་ཚང་མ་ནད་རིམས་ཐུ་བ་ཞིག་གིས་གཙེར་འདུག་པས། ཕྱག་གཡོག་བཙུན་ཆུང་ཞིག་གིས་ལྷུན་གྲུབ་སྡིངས་སུ་ཕྱིན་པས།
ནང་སོས་ཐུགས་བརྩེ་བའི་ཞལ་ཏ་འདྲ་མཛད། དང་པོ་བླ་མ་ཞིག་ནད་རིམས་ཡོད་སར་མཛོ་འབུལ་ཟེར་གདན་དྲངས། མཛོལ་བེད་སྤྱོད་མེད་པར་བླ་མ་རང་ནད་རིམས་དེས་གྲོངས། དེ་འདྲ་ཡོང༌། ད་ཡུན་རིང་མ་བཞུགས་ཞུ་ཡི་འདུག་ཞུས།
དེ་སྐད་ཞུས་པས་སྤྱིར་དེ་སྐད་གསུང་བ་བདེན་མོད་ཀྱང༌། ངེད་རང་ནོར་ཡོང་བསམ་པའི་འདུན་པ་ཡང་མེད། མི་ལ་ཕན་སྙམ་ཕྱིན་པ་ཡིན། ཁྱད་པར་ཕ་བླ་མ་ཚར་པ་ཆེན་པོའི་བཀའ་དྲིན་ལ་དེའི་ནད་སོགས་ལ་འཇིགས་པ་མེད་བསམ།
གདེངས་ཚད་དང་ལྡན་པའི་མགུར་བླངས་པ། གངས་ཅན་མཁས་གྲུབ་གཙུག་གི་རྒྱན། །བསྟན་པའི་མངའ་བདག་ས་སྐྱ་པའི། །སྙན་བརྒྱུད་གདམས་པ་འཛིན་པ་ལ། །ཟླ་མེད་ཀྱི་རྗེ་བཙུན་ཚར་ལ་འདུད།
།ཤར་གངས་དཀར་གྱི་ཟུར་ཕུད་ལ། །སེང་གེ་དཀར་མོ་མཆོང་ཞིག་རྒྱུག །གངས་བུ་ཡུག་འཚུབ་མ་ཆེ་ན་ཡང༌། །སེང་ཆེན་བུ་ཡུག་གིས་འཚུབ་མི་སྲིད། །གངས་དཀར་དུ་སྐྱེས་པའི་ཡོན་ཏན་ཡིན། །སེང་ཆེན་མ་གཏོགས་གཅན་གཟན་ཚོགས།
།གནས་དེ་རུ་ཕྱིན་ན་སྙིང་རབ་འགས། །དེས་ན་བག་ཡོད་ཀྱི་ཟོན་གྲིམས་གཅེས། །ནུབ་བྲག་དམར་མཐོན་པོའི་གཡང་ས་ལ། །བྱ་རྒོད་པོའི་ཚོགས་རྣམས་ལྡིང་ཞིང་གནས། །བྲག་དམར་དེ་གཡང་ས་ཆེ་ན་ཡང༌།

།བྱ་རྒྱལ་ཁོ་བྲག་ལ་ལྷུང་མི་སྲིད། །དེ་གཤོག་སྒྲོ་རྒྱས་པའི་ཡོན་ཏན་ཡིན། །བྱ་རྒྱལ་མ་གཏོགས་བྱ་ཕྲན་གྱི་ཚོགས། །གནས་དེ་རུ་ཕྱིན་ན་སྙིང་རྩ་འདར། །དེས་ན་བག་ཡོད་ཀྱི་ཟོན་གྲིམས་གཅེས། །ལྷོ་མོན་པའི་ཡུལ་གྱི་ནགས་ཁྲོད་ན།
།རྒྱ་སྟག་ཁྲ་བོ་མཆོང་ཞིང་རྒྱུག །ནགས་རྩ་བ་འཐུག་ཅིང་འཚུབ་ན་ཡང༌། །རྒྱ་སྟག་ཁོ་ནགས་ཀྱིས་འཐུམས་མི་སྲིད། །དེ་དཔའ་རྩལ་འཛོམ་པའི་ཡོན་ཏན་ཡིན། །རྒྱ་སྟག་མ་གཏོགས་ཝ་ཚོགས་ཀྱིས།
།གནས་དེ་རུ་ཕྱིན་ན་སྙིང་རབ་འགས། །དེས་ན་བག་ཡོད་ཀྱི་ཟོན་གྲིམས་གཅེས། །བྱང་རྫ་རི་སྨུག་པོའི་དཀྱིལ་ཞིག་ལ། །འབྲོང་པོ་བྲེ་སེར་རྣམས་འགྲིམས་ཞིང་གནས། །རྫ་རོང་ཁུང་དོག་ཅིང་མཐོ་ན་ཡང༌།
།འབྲོང་པོ་རྫ་ལ་ལྷུང་མི་སྲིད། །རྩལ་ཆེན་རྫོགས་པའི་ཡོན་ཏན་ཡིན། །འབྲོང་པོ་མ་གཏོགས་གཡག་ངན་གྱི་ཚོགས། །གནས་དེ་རུ་ཕྱིན་ན་སྙིང་རབ་འགས། །དེས་ན་བག་ཡོད་ཀྱི་ཟོན་གྲིམས་གཅེས།
།དབྱར་ཆུ་བོ་པཀྵུའི་རྦ་ཀློང་ལ། །ལྟོ་དཀར་ཉ་མོ་འཕར་ཞིང་རྒྱུག །ཆུ་ཆེན་དེ་རྦ་ཀློང་འཁྲུག་ན་ཡང༌། །ཉ་མོ་རྣམས་ཆུ་ཡིས་འཚུབ་མི་སྲིད། །དེ་ཆུ་རྩལ་རྒྱས་པའི་ཡོན་ཏན་ཡིན། །ཉ་ཆེན་མ་གཏོགས་སྦལ་ལྗོང་གི་ཚོགས།
།གནས་དེ་རུ་ཕྱིན་ན་སྙིང་རབ་འགས། །དེས་ན་བག་ཡོད་ཀྱི་ཟོན་གྲིམས་གཅེས། །དག་ཡུལ་གཡང་ངོས་ཀྱི་ཁང་བཟང་ན། །རྣལ་འབྱོར་པ་བྱ་བྲལ་མཻ་ཏྲི་འཕྱོ། །ནད་རིམས་ཀྱི་དྲག་རྩལ་ཆེ་ན་ཡང༌།
།རྣལ་འབྱོར་པ་ནད་ལ་འཇིགས་མི་སྲིད། །ཕ་རྗེ་བཙུན་ཚར་པའི་བཀའ་དྲིན་ཡིན། །གདེངས་ཡོད་ཀྱི་རྣལ་འབྱོར་མ་གཏོགས་པ། །གནས་དེ་རུ་ཕྱིན་ན་སྙིང་རབ་འགས། །དེས་ན་བག་ཡོད་ཀྱི་ཟོན་གྲིམས་

གཅེས། །ཚེ་འདི་ཡི་ཆེ་མཐོ་ཐོབ་གྱུར་ཅིང༌། །ཟ་འོག་ལ་སོགས་ལུས་ལ་སྤྲས། །མང་པོའི་འཁོར་གྱི་དབུས་གནས་ཀྱང༌། །རང་ལ་ལུང་རྟོགས་ཡོན་ཏན་ནི། །མོ་གཤམ་བུ་ལྟར་གྱུར་ན་ཡང༌། །ཆེན་པོའི་གཏམ་གྱི་དྲེགས་པ་འབྱིན།
ལུང་མེད་ཀྱི་དཔེ་ཆ་ཕྱོགས་བཅུར་སྡུད། །ཟབ་མོར་རློམ་པའི་དམ་ཆོས་འཆད། །ང་རྒྱལ་གྱི་རི་བོ་མཐོ་ལ་འཁྲེགས། །དེ་འདྲའི་བཤེས་གཉེན་རྗེས་འབྲངས་རྣམས། །ལོག་པའི་ལམ་དེ་རབ་བོར་ལ།
།ལེགས་པའི་ལམ་ལ་བསྙེག་འདོད་ན། །བརྒྱུད་ལྡན་གྱི་བླ་མ་སངས་རྒྱས་དངོས། །ལེགས་པར་བཙལ་ཏེ་མཉེས་པར་གྱིས། །སྙན་བརྒྱུད་ཀྱི་གདམས་པ་ལེགས་པར་ཞུས། །བླ་མའི་བཀའ་ལས་མ་འདའ་བར། །བསྙེན་པ་དང་སྒྲུབ་པ་མཐར་ཕྱིན་མཛོད།
།དེ་ལྟར་བྱས་ན་འཇིགས་ལས་རྒྱལ། །རང་གཞན་ཀུན་ལ་ཕན་པར་ངེས། །དེ་ཐུགས་ལ་གཞོག་མཛོད་སྐལ་ལྡན་ཀུན། །ཅེས་པ་གདེངས་ཚད་དང་ལྡན་པའི་གླུ་བླངས་པ་འདི།  རྗེ་བཙུན་ཁའུ་པ་ཡབ་སྲས་ཀྱི་རྗེས་འབྲང་ལྷ་བཙུན་མཻ་ཏྲིས་རང་བྱུང་ཐོལ་སྐྱེས་སུ་བླངས་པ་དགེ་ལེགས་འཕེལ།
།ཡང་སྒོ་མོ་ན་ལོད་པའི་སྐབས་ཤིག་སྤྲུལ་པའི་སྐུ་བསོད་ནམས་རྒྱ་མཚོ་བས་རྒྱལ་ལ་ཡོང་དགོས་ཕེབས་ཏེ། ན་མོ་གུ་ར་ཝེ།
དུས་གསུམ་སངས་རྒྱས་ཐམས་ཅད་ཀྱི། །འཕྲིན་ལས་ངོ་བོ་གཅིག་བསྡུས་པ། །འཛམ་གླིང་ཡོངས་ལ་གྲགས་པ་ཡིས། །རྗེ་བཙུན་ཚར་པའི་ཞབས་ལ་འདུད། །ཕ་ཁྱེད་ཀྱིས་བྱིན་གྱིས་བརླབས་པ་ཡིས། །བུ་ཡི་ཐ་ཆུང་མཻ་ཏྲི་ང༌།
།ཁ་བ་ཅན་ལྗོངས་སྒོས་ཀྱི་ལྷ། །སྤྱན་རས་གཟིགས་མགོན་འབྲོམ་སྟོན་གྱི། །སྤྲུལ་པ་བསོད་ནམས་རྒྱ་མཚོ་བས། །གནས་མཆོག་རྒྱལ་ལ་ཤོག་ཅེས་

གསུངས། །བཀའ་གསུང་ལྷུར་བླངས་ཆས་པའི་ཚེ། །བསོད་ནམས་དཔལ་གྱིས་མངོན་པར་མཐོ། །དད་པ་ཤེས་རབ་མཆོག་དང་ལྡན། །བསྟན་པ་མཆོག་གི་སྦྱིན་བདག་ཆེ། །སྡེ་པ་ཞིག་གིས་གདན་དྲངས་ཏེ། །བསྟན་པའི་བདག་པོ་ས་སྐྱ་པའི།
།དཔལ་མགོན་ཆེན་པོ་གདོང་བཞི་པའི། །གསང་བའི་མན་ངག་མཆོག་གྱུར་པ། །སྙན་བརྒྱུད་གསང་ཁྲིད་བཤད་པའི་དུས། །ནུབ་ཅིག་རྨི་ལམ་གསལ་བ་ལ། །ཁང་བཟང་ཞིག་གི་ལྷོ་ཕྱོགས་ན། །ཡིད་འོང་མཆོད་རྟེན་དཀར་པོ་བདུན།
།དེ་ལ་སྐོར་བ་བྱས་པའི་ཚེ། །མཛེས་ཤིང་ཡིད་འོང་རྒྱན་གྱིས་མཛེས། །འཛུམ་པའི་མདངས་ལྡན་ལྷ་མོ་ཞིག །སྙན་པའི་སྐད་ཀྱིས་འདི་སྐད་ལོ། །ནོར་རྫས་དབྱར་གྱི་ན་བུན་འདྲ། །དེ་ལ་ཆགས་ཞེན་སུ་ཞིག་འཛིན།
།ཆོས་ལ་གཅེས་སྤྲས་སྣོད་ལྡན་ཕྱིར། །བཏད་དཀའི་གསེར་ཕྱེ་མཎྜལ་དགོས། །ཡང་ན་རང་འདོད་དྲི་མ་བྲལ། །འགྲོ་བ་ཀུན་གྱི་དོན་གྱི་ཕྱིར། །བྱང་ཆུབ་སྒྲུབ་ཕྱིར་བརྩོན་པ་ལ།
།དེ་ལ་སྙན་བརྒྱུད་གདམས་པ་བྱིན། །སྣོད་མིན་དག་ལ་བྱིན་པ་ན། །མཁའ་འགྲོས་ཚར་གཅོད་བར་ཆད་ཡོང༌། །དེས་ན་སྣོད་དང་ལྡན་པ་གཅེས། །རྣལ་འབྱོར་སེམས་ལ་དེ་ལྟར་ཞོག །ཅེས་ཟེར་ཞིང་མཆོད་རྟེན་གྱི་སྲང་བར་ཞིག་ལ་སོང་སྟེ་ཐལ་ལོ།
།སླར་སྒོ་མོར་སླེབ་པ་ཞིག་བྱས་ཕྱིན། སང་དེ་སྔ་བར་ཆས་ཏེ་སྐྱིད་ཤོང་བདེ་ཆེན་དུ་སླེབ་པའི་གནས་ཚང་ཞིག་ཏུ་ཁམས་ལ་འབུལ་སྡུད་ལ་ཕྱིན་པའི་བླ་མ་ཞིག་དང་དེ་ནུབ་མཉམ་དུ་བསྡད་པས།
ཞི་དུལ་ཆེ་བའི་སྤྱོད་ལམ་མཛེས་པར་འདུག་པས། འདི་ཆོས་པ་དགའ་མོ་ཞིག་ཡོད་རིགས་སུ་འདུག་བསམ་ཡིད་དགའ་བ་ཞིག་བྱུང༌། ཁོང་ཉལ་ཁར་ཁ་ཏོན་ཕྲན་ཚེགས་ཤིག་བྱས། དེ་མ་ཐག་

གཉིད་དུ་སོང༌། ནམ་ལངས་ལ་ཁྱིམ་མཚེས་ཀྱི་བཙུན་མ་ཞིག་གིས་ད་འབྱོན་རན་ཟེར། སྐད་བཏང་བྱུང་བའི་མོད་ལ་གཉིད་ཧད་སད། ཧར་དེ་ལངས་ལུས་ཚགས་བྱས་ལངས་སོང༌། སླར་སླེབ་ནས་ཐུགས་དམ་སོགས་ཚིག་གཅིག་ཀྱང་མི་བྱེད་པར་ཁ་ཡན་མིག་ཡན་བྱས་བསྡད་འདུག
།བསམ་པ་ལ་འདི་འདྲའི་ཆོས་པའི་གཟུགས་མི་མགོ་བསྐོར་བའི་ཟོག་པོ་ལས་འབྲས་ཁྱད་དུ་གསོད་པ་མང་པོ་ཡོད་བསམ། ཡིད་སྐྱོ་བའི་ངང་ནས་གླུ་བླངས་པ། གཙང་མཁས་གཞན་ལ་ཕན་པ་ཡི།
།ཡོངས་འཛིན་ཚར་པའི་ཞབས་ལ་འདུད། །དིང་སང་གངས་ཅན་ལྗོངས་འདི་ན། །ཕྱི་ལྟས་བཙུན་ལ་མཛེས་ཆགས་ཅན། །སྙིང་ནས་ཆོས་རང་མ་དྲན་པའི། །ཆོས་པ་འདི་ཚོ་མཐོང་བའི་ཚེ། །རྣལ་འབྱོར་སེམས་ཉིད་སྐྱོ་རང་སྐྱོ།
།ཕྱི་ལྟས་སེམས་ཆུང་སྙོམས་ཆུང་གཟུགས། །ནང་ལྟས་སྒོམ་ཆེན་དོན་ཆེན་པོ། །གསང་ལྟས་དོན་གཉིས་ལྷུན་གྲུབ་བོ། །འདི་ཕ་བླ་མ་དམ་པའི་བཀའ་དྲིན་ཡིན། །སྒོས་ཚར་པ་ཆེན་པོའི་བཀའ་དྲིན་ཡིན།
།བཀའ་དྲིན་འཁོར་ཐབས་མེད་དོ་བླ་མ་རྗེ། །སྙིང་ནས་འབྲལ་ཐབས་མེད་དོ་རིན་པོ་ཆེ། །བྱིན་རླབས་རྒྱུན་མི་འཆད་དོ་ཐུགས་རྗེ་ཅན། །ཞེས་ཀྱང་སྨྲས་སོ། །སླར་ལོ་ནས་དཔོན་ཆེན་དྲུང་གིས་ལོའི་གདན་ས་བྱེད་དགོས་གསུང༌།
སྒོ་ཡབ་ཀྱང་ལོ་ཤས་བྱས། །གྲྭ་རིགས་སྦྱིན་བདག་རྣམས་ལ་ཅི་ཕན་བྱས་པའི་ཁུངས་ཡིན། དེར་རྗེས་ཀྱང་སྔར་གྱི་གནས་དེ་ལྟ་བུ་ཞིག་ཏུ་ཐུགས་དམ་མ་བྱས་ན་མི་ཡོང་བ་འདུག་བསམས་འཇོག་ཅི་ཐུབ་བྱས།
ཇ་བཟང་དུ་རྒྱངས་པ་མཚམས་བྱས་པ་ཡིན། ད་ན་སོ་ཡང་མཐོན་པོར་སོང༌། སྔ་སོར་རིན་པོ་ཆེ་ཚར་ཆེན་གྱི་བཀའ། དེར་རྗེས་སྤྱན་སྔ་རིན་

པོ་ཆེའི་བཀའ་སོགས་ནས། ད་རང་མི་ཐུབ་པ་འདྲ་བསམ། ལོ་དང༌། བདེ་བ་ཅན། སྤར་ཕུ་སོགས་ཀྱང་བདག་བྱས། རང་འདོད་སྤངས་པའི་གྲྭ་རིགས་སྦྱིན་བདག་རྣམས་ལ་ཆོས་དང་སྐུ་རིམ་སོགས་ཀྱིས་རང་རང་གི་ཐུགས་འདོད་དང་མཐུན་པའི་ཕན་ཅི་ཐོགས་བྱས།
དེ་ཡང་རྗེ་འདི་ཉིད་ཀྱི་རྣམ་པར་ཐར་པ་ལ། ནམ་ལངས་མུན་དང་ཉི་ཤར་རྣམས་ཀྱི་ཚུལ་དུ་གནས་པ་ལས། ཕྱི་མའི་དུས་ཤིག་ས་སྐྱ་ནས་བདག་ཆེན་སྔགས་འཆང་ཆོས་ཀྱི་རྒྱལ་པོ་དེ་ཉིད་དང༌།
ཁྲི་རིན་པོ་ཆེ་དང་བཅས་པ་མཁར་རྩེར་ཕེབས། བདག་ཆེན་རིན་པོ་ཆེའི་གསུང་ནས། སྤྱིར་སངས་རྒྱས་ཀྱི་བསྟན་པ་འདི་མར་འགྲིབ་ལ་སོང་བ་དང༌། ཁྱད་པར་དུ་ས་སྐྱ་པའི་བསྟན་པ་འདི་ཡང་ད་ལྟ་གང་ནའང་དར་རྒྱས་ཆེ་རྒྱུ་རང་མི་འདུག་རུང༌།
ཆོས་རྗེའི་དྲུང་གིས་དབུས་ཕྱོགས་འདིར་བསྟན་པ་ལ་ཕན་ཞྀང་ས་སྐྱ་པའི་རྐང་ཟིན་པ་ཞིག་བྱུང་འདུག །ངེད་ཚོས་ས་སྐྱ་པའི་ཞལ་ངོ་ཆིབས་རགས་བསྒྲིགས་ནས་ཡོང་དུས།
ལྷ་ས་བྲག་སྒོའི་ཐད་དུ་སྟར་སྡོང་དཔོན་པོ་དང་འཕྲད་ཚེ་རྦུད་ཤར་རེ་འགྲོ་ཡང༌། ཆོས་རྗེའི་དྲུང་ལ་ས་དགའ་ལྡན་ཐམས་ཅད་མཐུན་གྲུབ་པ་འདུག །དཔལ་ལྡན་ལྷུན་གྲུབ་རྩེ་འདི་ཡང་འཕན་ཡུལ་ལུང་པའི་བདེ་སྐྱིད་ལ་ཕན་པ་དང༌།
ས་སྐྱ་པའི་བསྟན་པ་ལ་ཕན་པའི་ས་གནད་ཅིག་ཡོད་པས། ཁྱེད་དཔོན་སློབ་ཀྱིས་འཛིན་དགོས་ཕེབས། བདག་ཆེན་ཞལ་སྔ་ནས་བརྒྱུད་པའི་མགོན་པོའི་སྐོར་སོགས། ས་སྐྱ་པའི་ཕ་ཆོས་དེ་རྣམས་ཆོས་རྗེ་ཚར་པ་ལ་ཞུ་འདོད་ཡོད་པ་ཡིན་ཀྱང༌།
མི་ངན་གྱི་བྱེད་པར་བརྟེན། རྟེན་འབྲེལ་འགྲིག་པ་ཞིག་མ་བྱུང༌། དེ་རྣམས་མཚམས་བབས་ཞིག་ཏུ་བསོད་ནམས་དབང་པོ་ལ་འཕྲོད་

པ་ཞིག་གནང་དགོས་ཕེབས་པ་སོགས་བཀའ་བཀོད་ཞིབ་རྒྱས་དང་བཅས་པ་ཕེབས། དཔལ་ལྡན་རྩེ་རྩིས་སྤྲད་གནང༌། སྒོ་མོ་དཔལ་ལྡན་རྩེ་སོགས་སུ་གཞི་ལེན་འབུལ་བ་ཕུན་སུམ་ཚོགས་པ་བསྒྲུབས། ཐུགས་ཤིན་ཏུ་མཉེས་པ་བྱུང༌།
དེ་ནས་དགོན་པ་རྣམས་སུ་ལམ་འབྲས་སོགས་ཆོས་ཤིན་ཏུ་མང་བ་གནང་སྟེ། བསྟན་པ་ལ་ཕན་ཅི་ཐོགས་བྱས། སྐབས་ཤིག་ལོར་མགོན་པོའི་གཏོར་བཟློག་ཅིག་ས་རིབ་རྟིང་ལ་གནང་བས་གཏོར་མའི་ཁྲོད་ནས་མེ་རྫ་མ་ཙམ་ཞིག་འཐོན་ནས་ནུབ་ཕྱོགས་ཀྱི་ནམ་མཁའ་ལ་སོང་བ་ཀུན་གྱིས་མཐོང༌།
ཡང་སྐྱིད་ཤོད་ནས་མིའི་དབང་པོ་ཆོས་ཀྱི་རྒྱལ་པོའི་གཞིས་ཀ་བྲག་དཀར་དུ་གདན་འདྲེན་ཞུས། དེར་སྐུ་མཚམས་རྒྱངས་པ་མཛད།
རྗེས་སུ་རི་བོ་དགའ་ལྡན་པའི་གཙུག་རྒྱན་དམ་པ་ཞལ་སྔ་ནས་བསྒོམ་སྡེ་སོགས་ལ་དུས་འཁོར་རྒྱུད་ལ་སོགས་པའི་བཀའ་ཆོས་བསམ་གྱིས་མི་ཁྱབ་པ་གནང༌། དེའི་དུས་ནང་སོ་ལོ་པའི་ཞལ་ངོ་ཞིག་ལ་ལྷ་འདྲེ་གདུག་པ་ཅན་མང་པོས་འཚེ་བའི་བསྙེལ་གཞི་ཚན་ཆེ་བར་བྱུང་བས།
རྗེ་འདི་ཉིད་ཕེབས་པས་ལོའི་གཞིས་ག་མེ་དཔུང་ཆེན་པོར་མཐོང་སྟེ་གླགས་མ་རྙེད་པ་དང༌། ཡང་ལྕང་ལོ་ཅན་ནས་ནང་སོ་གདོན་དྲག་པོ་ཞིག་གིས་བཏབ་སྟེ།
ཐབས་གང་བྱས་ཀྱང་མ་ཕན་པ་ལ། རྗེ་འདི་ཉིད་གདན་དྲངས་པས་ཕེབས་འཕྲལ་གདོན་རྣམས་དོན་སོང་བ་མིག་མཐོང་བས་མཐོང་བ་དང༌། ཁོང་རྣམས་ལ་ཡང་གནོད་པ་མ་བྱུང་ཞིང་དད་ཐོབ་ཏུ་གྱུར། ཡང་རང་གིས་བསམ་བློ་བཏང་བས།
སྔར་ནས་བསམ་པའི་གནས་དེར་ཐུགས་དམ་བྱེད་རྒྱུ་མ་བྱུང༌། འོན་ཀྱང་བླ་མ་དམ་པ་དག་ཅི་གསུང་བྱས་པས་ཅི་བྱས་ནའང་ལས་སླ་བ་འདུག་བསམ་འདི་སྐད་དོ། །

འཇམ་དབྱངས་རྣམ་སྤྲུལ་དཔལ་ལྡན་ས་སྐྱ་པའི། །སྙན་བརྒྱུད་བསྟན་པའི་བདག་པོ་དྲིན་ཅན་རྗེ། །གངས་ཅན་འདི་ན་བསྟན་པའི་རྒྱལ་མཚན་འཛིན། །སྐྱ་སེང་བུ་ལྟར་འགྲན་ཟླ་རབ་དབེན་པའི། །མཚན་ཙམ་བརྗོད་དཀའ་རྗེ་བཙུན་ཚར་པ་རྗེ།
།མ་གཏོགས་སྐྱབས་གཞན་ཙབ་ཙུབ་མ་བྱས་པས། །གྲོས་སྣ་ཐོན་ཞིང་དོན་གྲུབ་ཚད་ཅིག་བྱུང༌། །བློ་ཕུགས་དམ་པའི་ཆོས་ལ་བསྟད་པས། །བསྟད་ས་མ་ལོག་ཚད་ཅིག་བྱུང༌། །སྒྲོ་འདོགས་རང་གི་སེམས་ལ་བཅད་པས།
།ངེས་ཤེས་སྐྱེས་པའི་ཚད་ཅིག་བྱུང༌། །གང་བྱེད་ཆོས་དང་མཐུན་པར་བྱས་པས། །ཆོས་དང་མི་འབྲལ་ཚད་ཅིག་བྱུང༌། །རྒྱལ་ཁ་གནོད་བྱེད་ཀུན་ལ་བཏང་བས། །དགྲ་འདྲེ་ཉུང་བའི་ཚད་ཅིག་བྱུང༌།
།གང་དུ་བསྡད་ཀྱང་འཛིན་ཆགས་སྤངས་པས། །གསོག་རུམ་ཆུང་བའི་ཚད་ཅིག་བྱུང༌། །འཕམ་ཁ་རང་གི་ཕྱོགས་ལ་བཏང་བས། །ཞེ་སྡང་ཆུང་བའི་ཚད་ཅིག་བྱུང༌། །རང་དོན་སྤངས་ནས་གཞན་དོན་བྱས་པས། །སྦྱིན་བདག་མང་བའི་ཚད་ཅིག་བྱུང༌།
།གལ་ཆུང་རང་ཉིད་ཁོ་ནར་བྱས་པས། །མི་རྣམས་དད་པའི་ཚད་ཅིག་བྱུང༌། །རྒྱུ་རྣམས་བྱུང་ཚད་མི་ལ་སྦྱིན་པས། །ལོངས་སྤྱོད་ཆེ་བའི་ཚད་ཅིག་བྱུང༌། །རང་ལུས་ཡི་དམ་འབྲལ་མེད་བསྒོམས་པས།
།ཞེན་ཆགས་ཆུང་བའི་ཚད་ཅིག་བྱུང༌། །དྲག་སྔགས་ཟབ་མོ་མང་དུ་བཟླས་པས། །ནུས་པ་ཆེ་བའི་ཚད་ཅིང་བྱུང༌། །དྲན་པ་ཡེངས་མེད་རྒྱུན་དུ་བསྟེན་པས། །གཉིས་འཛིན་ཆུང་བའི་ཚད་ཅིག་བྱུང༌།
།བླ་མ་འབྲལ་མེད་སྦྱི་བོར་བསྒོམས་པས། །བྱིན་རླབས་ཞུགས་པའི་ཚད་ཅིག་བྱུང༌། །གསོལ་བ་དམ་པ་རྗེ་ལ་བཏབ་པས། །བྱིན་རླབས་མྱུར་བའི་ཚད་ཅིག་བྱུང༌། །ལྟར་མེད་

སེམས་ལ་འབྲལ་མེད་བལྟས་པས། །རྣམ་རྟོག་ཆུང་བའི་ཚད་ཅིང་བྱུང༌། །རྒྱུན་དུ་བསྟན་པའི་ལུགས་སུ་གནས་པས། །གྲིབ་ཆམ་ཉུང་བའི་ཚད་ཅིག་བྱུང༌། །གདམས་པ་ཟབ་མོའི་ཉམས་ལེན་བྱས་པས། འགོ་ནད་མི་ཡོང་ཚད་ཅིག་བྱུང༌།
།བྱང་ཆུབ་སེམས་གཉིས་རྒྱུན་དུ་བསྒོམས་པས། །འགྲོ་བ་བདུན་པའི་ཚད་ཅིག་བྱུང༌། །དག་སྣང་ཆོས་མཛད་ཡོངས་ལ་བྱས་པས། །གཞན་གྱིས་བྱམས་པའི་ཚད་ཅིག་བྱུང༌། །བླ་མས་ཅི་གསུང་བཀའ་བཞིན་བསྒྲུབས་པས།
།ཐུགས་རྗེས་གཟིགས་པའི་ཚད་ཅིག་བྱུང༌། །གང་ཡོད་དམ་པ་རྗེ་ལ་ཕུལ་བས། །རྟེན་འབྲེལ་འགྲིག་པའི་ཚད་ཅིག་བྱུང༌། །དམ་པའི་ཆོས་ལ་གཅེས་སྤྲས་བྱས་པས། །སྣོད་དང་ལྡན་པའི་ཚད་ཅིག་བྱུང༌།
།དེ་ཉིད་སྣོད་ལྡན་སྟོན་ཤེས་བྱས་པས། །བཀའ་ཆད་ཆུང་བའི་ཚད་ཅིག་བྱུང༌། །ཁམས་དང་བསྟུན་པའི་ཟ་མ་བསྟེན་པས། །ན་ཚ་ཉུང་བའི་ཚད་ཅིག་བྱུང༌། །མཉམ་གཞག་རྗེས་ཐོབ་ལྟ་བས་ཟིན་པས། །དགེ་སྦྱོར་འཕེལ་བའི་ཚད་ཅིག་བྱུང༌།
།ཞེས་སོ། །ལོ་དགོན་པ་ན་བཞུགས་དུས། །ཡང་ཡུལ་ཕྱོགས་མེད་ཀྱི་རྣལ་འབྱོར། །རོང་པ་བྱ་བཏང་སྔོན་པོ་བོད་མཁར་བ། །མིང་དངོས་མི་ཏྲི་ཞེས་བྱ་བ། །ན་རྒྱུ་རྡུལ་ཙམ་མེད་པ་ལ་ན་བའི་ཚུལ་བསྟན།
སྨན་པ་སོགས་ཀྱི་ཚབ་ཚུབ་མེད་པར་གང་བྱུང་ཐུགས་རྗེར་ཤེས་པའི་རྦད་ཁམ་གྱིས། ན་བ་ཁོ་རང་ཅི་དགར་ཆམ་ལ་སྐྱུར། དགེ་སྦྱོར་གང་འཕེལ་གྱི་ངང་ནས་མཚམས་ལ་བསྡད་པས། ཟླ་བོ་རྣམས་ལྷ་རྗེ་བོས་ན་ཟེར།
མ་བོས་ན་ནན་མ་ཁྱག་པར། ལྷ་ལུང་པ་ཡང་ཟེར། ཨེན་ཙ་བ་ཡང་ཟེར་བ་དེ་དག་གདན་འདྲེན་ལ་བཏང་བས། གནངས་བ་སུ་ལ་ཐོང་ཟེར་

བཏང་བས། ཁོ་རང་ཡང་ན། བུ་མོ་འཆི་བ་ལ་ཐུག་ཟེར། སྐྱ་བཙུན་གཉིས་འུར་རྡོར་བཟུང་ཐམས་ཅད་སྲུངས། ཁྱད་པར་ཁོང་དཔོན་སློབ་ཀྱི་འབོད་མི་ཡོང་བ་ཡོད་པས་ཡོང་མི་ཐུབ་པ་འདུག་ཞུས་ཟེར་ལོག་བྱུང་བས་རྣལ་འབྱོར་པའི་འདོད་པ་འགྲུབ།
བླ་མ་དཀོན་མཆོག་ཐུགས་རྗེ་ཆེ་བསམ། དགའ་སྤྲོའི་ངང་ནས་ལངས་ནས་གར་བྱས། རྐང་པ་གཡས་པ་ཐེང་གསུམ་གཡས་སུ་བོར་ནས། གཟུང་བའི་རྟོག་པའི་མགོ་ལ་ཆོས་ཉིད་ཀྱི་བྲོ་བརྡུངས།
གཡོན་པ་ཐེངས་གསུམ་གཡོན་དུ་བོར་ནས། འཛིན་པའི་རྟོག་པའི་མགོ་ལ་ཆོས་ཉིད་ཀྱི་བྲོ་བརྡུངས། དབུས་སུ་གཉིས་ཀ་དོར་ནས། གཉིས་བསྡུས་འཛིན་བཅས་མགོ་ལ་ཆོས་ཉིད་ཀྱི་བྲོ་བརྡུངས། སྣང་སྟོང་དབྱེར་མེད་གར་གྱི་རོལ་པས་གར་རྩེས།
རེ་ཞིག་གདན་གྱི་ཁད་དུ་མི་གཡོ་གསུམ་གྱི་ངང་དུ་བཞག །ཆོས་པ་བཟང་པོ་རྣམས་ལ་དད་པ་དང་རྗེས་སུ་ཡི་རང་སྐྱེད། དགེ་སྦྱོར་གྱི་རྐང་མ་ཚུགས་པའི་ནད་མེད་གཟུགས་པོ་བཟང༌།
ཟས་སྐོམ་གྱིས་མ་འཕོངས་པའི་དུས་ཀྱི་ཆོས་པ་བཟང་པོར་རློམས་པ་དང༌། རྐྱེན་ངན་གཉེན་པོས་མི་ཐུབ་པའི་ཆོས་པ་དང༌། བསམ་བཅད་མཁན། སྔགས་བན་ལ་ལའི་སྤྱོད་འགྲོས་ལ་བལྟས་ན། སྙིང་རྗེ་ལེགས་པར་སྐྱེས།
དེ་དག་ལ་སྨོན་ལམ་ལེགས་པར་བཏབ། སླར་ག་རེ་ན་དགའ་ཤི་སྐྱིད་ཀྱི་རྦད་ཁམས་དང༌། བླ་མ་དཀོན་མཆོག་ལ་བློ་བཀལ། ང་རང་གིས་ང་རང་ལ་བལྟས་པས། རང་ཤར་གྱི་རྟོགས་སྤྱོད་འགའ་ཤར་བྱུང་བ། ལབས་པ་ལ་ཡང་དགོས་པ་མི་འདུག
།གསངས་ཀྱང་འདི་ཡིན་མི་འདུག་སྙམ་སྟེ། ཉམས་ཤར་འདི་གང་བྱུང་དུ་བླངས་པ། མགོན་རིགས་བརྒྱའི་ཁྱབ་བདག་ཧེ་རུ་ཀ །གཞི་དུག་ལྔའི་ནད་གདོན་སེལ་

མཛད་པའི། །རྗེ་རྡོ་རྗེ་འཆང་ཆེན་མི་གཟུགས་ཅན། །ཕ་རྗེ་བཙུན་ཚར་པའི་ཞབས་ལ་འདུད། །བདག་འབྲལ་མེད་སྙིང་གི་དཀྱིལ་དུ་བཞུགས། །ཐུགས་རྗེས་བྱིན་གྱིས་བརླབས་ཏུ་གསོལ། །སྔོན་ཚོགས་གཉིས་བསགས་པས་རྗེ་བཙུན་མཇལ།
།མཇལ་ས་མ་ལོག་སྐྱིད་པ་ལ། །འདོད་ཡོན་ཚིམ་མེད་བློ་ཡིས་བཏང༌། །བདག་ཤཱཀྱའི་བསྟན་ལ་རབ་ཏུ་བྱུང༌། །མཚན་ཉིད་གཞུང་ལུགས་ཡངས་པ་ལ། །ཕྱི་སྒྲོ་འདོགས་ཆོད་པས་སྐྱིད་པ་ལ། །ཁྱད་འཕགས་རྣལ་འབྱོར་བླ་མེད་ཀྱི།
།རྒྱུད་ཟབ་མོའི་ཡང་སྙིང་བསྡུས་པ་ཡི། །སྨིན་གྲོལ་གྱི་ལམ་མཆོག་ཟབ་མོ་ལ། །བདག་ཐོས་བསམ་མ་ལོག་སྐྱིད་པ་ལ། །རྗེ་རྡོ་རྗེ་འཆང་ནས་རྗེ་བཙུན་བར། །བཀའ་དབང་བཞིའི་ཆུ་བོ་མ་ནུབ་ཅིང༌།
།ལམ་བསྐྱེད་རྫོགས་དྲོད་རྟགས་མ་ཉམས་པར། །ཆོས་བརྒྱུད་པ་བཟང་བས་སྐྱིད་པ་ལས། །ད་སྙིང་ནས་གསོལ་བ་བཏབ་པའི་མཐུས། །ཕ་སྤྲུལ་སྐུ་ཁྱེད་ཀྱི་ཐུགས་རྗེས་བཟུང༌། །ཆོས་ཟབ་མོ་བུམ་པ་གང་བྱོར་གནང༌།
།ང་ཉམས་སུ་མྱོང་བས་སྐྱིད་པ་ལ། །འཁོར་བ་སྡུག་བསྔལ་གྱི་རྒྱ་མཚོ་ནས། །གཞི་སྐུ་བཞིའི་ནོར་བུ་ལེན་པ་ལ། །ཕ་བླ་མ་མཁས་པའི་དེད་དཔོན་ཡོད། །བློ་གཏད་ས་མ་ལོག་སྐྱིད་པ་ལ།
།ཕ་གཞིས་དང་ནོར་རྫས་མིས་ཕྲོགས་ཀྱང༌། །རྗེ་ཡིད་བཞིན་ནོར་བུའི་ཐུགས་རྗེ་ལས། །བདག་ནོར་བདུན་དག་གིས་ཕྱུག་པ་བྱུང༌། །ང་ཕུན་སུམ་ཚོགས་པས་སྐྱིད་པ་ལ། །ལུས་ནད་དང་གནོད་པའི་སྡུག་བསྔལ་ལས།
།ང་སྟོང་ཉིད་སྙིང་རྗེའི་བཞུ་བཏུལ་ཤེས། །སྡུག་བསྔལ་རྒྱན་དུ་འཆར་བ་ཨེ་མ་ཧོ། །ང་བར་ཆད་མེད་པས་སྐྱིད་པ་ལ།

རྗེ་མཚན་ལྡན་བླ་མ་དམ་པ་ལ། །ལུས་ལོངས་སྤྱོད་ཕུལ་ནས་གསོལ་བཏབ་པས། །ཕ་ཐུགས་རྗེའི་བྱིན་རླབས་སྙིང་ལ་ཐིམ། །སེམས་མདུད་པ་གྲོལ་བས་སྐྱིད་པ་ལ། །ང་ན་ན་ན་བས་དགའ་བ་ཡིན། །སྔོན་བསགས་ཀྱི་སྡིག་སྒྲིབ་འདག་པ་ལ།
།ལུས་ན་ཚ་མཆོག་ཏུ་གྱུར་པ་ཡིན། །ང་བདེ་ན་བདེ་བས་དགའ་བ་ཡིན། །རིམ་གཉིས་ཀྱི་རྣལ་འབྱོར་ཅི་བྱས་འཕེལ། །ང་ཤི་ན་ཤི་བས་དགའ་བ་ཡིན། །ང་འདི་ལས་འགྲོ་དོན་གཞན་ན་བཟང༌། །ང་གང་ལྟར་བྱས་ཀྱང་བདེ་བ་ལ།
།གང་ལྟར་བྱས་ཀྱང་སྐྱིད་པ་ལ། །ཞེས་བརྗོད་དེ། ལམ་ཟབ་མོ་བླ་མའི་རྣལ་འབྱོར་ལ་མཉམ་པར་བཞག །སྐབས་སྐབས་སུ་བདག་གཞན་བརྗེ་བའི་དམིགས་པ་རེ་བསྒོམས་པས། ན་ཚ་རྣམས་སྤྲིན་དང་རླུང་དམར་ཞི་བའམ།
རྨི་ལམ་སྒྱུ་མ་ལྟར་ཡལ་ནས་ཐུགས་དམ་ལ་བོགས་ཆེན་པོ་ཐོན། དེ་ཡང་རྗེ་བཙུན་བླ་མའི་ཐུགས་རྗེ་ལགས། ཡང་ལོར་གྲྭ་པ་ཞིག་གི་སྲིང་མོ་ལ་གདོན་ཤིན་ཏུ་འཇིགས་པ་ཞིག་གནོད་པ་ལ།
མཆོད་ཁང་དུ་ཁྲིད་པ། བླ་མ་གང་བཟང་ལ་བྱིན་རླབས་ཞུས། དགེ་འདུན་ཚོགས་ལ་ཕེབས་པའི་ཞབས་འོག་ལ་འདྲེན་པ་སོགས་བྱས་ཀྱང་མ་ཕན་པ་ལ་རྗེ་ཉིད་ཀྱིས་ཞལ་ཆབ་གནང་བས་སང་ཕན། གྲྭ་པ་རྣམས་ཀྱི་བྱིན་རླབས་ཡོད་སར་ཞུས་ན་དེ་འདྲ་ཡོང་ཟེར།
ཡང་གད་ཁ་སར། གདོན་ཤིན་ཏུ་འཇིགས་པ་ཞིག་གནོད་པའི་འཚུབ་འགྱུར་ཆེ་བ་ཡོད་པ་ལ་རྗེ་འདི་ཉིད་ཕེབས་པ་ཙམ་གྱིས་གདོན་འཁོར་མ་ནུས་ཤིང༌། ཁོང་པ་ཚང་དད་ཐོབ་ཀྱི་སྦྱིན་བདག་ཏུ་གྱུར།
གྲུབ་པའི་ཆ་ཡང༌། གད་ཁ་སར་གཟིམས་ཁང་ལྷའི་གཞལ་ཡས་ཁང་འདྲ་བའི་ཀ་དྲུག་མ་ཞིག་དུ་བཞུགས་ཏེ། རྗེ་འདི་ཉིད་ཀྱིས་རྟེན་གསུམ་

ལ་གཟིགས་མོ་ལ་ཕེབས་པས། སྐུ་རྒྱབ་ཀྱི་གཡས་ཕྱོགས་ན་སྒོ་སྒྲིགས་ཤིན་ཏུ་ཆེ་བ་ཡོད་པ། གཅིག་ཤུགས་ཆེ་བར་གསོལ་ལྕོག་གི་སྟེང་དུ་ལྷུང་ནས། གསོལ་ལྕོག་སྟེང་ན་ཡོད་པའི་སྦྱིན་བདག་གི་ཞལ་དཀར་ཕྱེ་མར་སོང༌།
དབང་བུམ་གཉིས་སྐྱོན་མེད་དུ་བཞུགས་གདན་སྟེང་དུ་ཚུར་ལྷུངས། ཕྱག་ཌཱ་མ་ཕྱག་དྲིལ་གནས་མ་འགྱུར་ཞིང་སྐྱོན་ཅུང་ཟད་ཀྱང་མེད་པར་ཕྱག་དྲིལ་གྱི་དབུས་རས་སྒོ་སྒྲིགས་གྱོང་མོར་སོང་བ་དང༌།
རྡོ་གཉན་གྱི་ཀ་པཱ་ལི་གནས་ནས་བསྐྱོད་ཀྱང་སྐྱོན་མེད་བདུད་རྩི་མ་བོ་བ་དང༌། ཡང་བསྟན་པ་སྟོབས་ཀྱིས་འཛིན་ཅིང༌། བསྟན་འཛིན་གུས་པས་མཆོད་པའི་སའི་བརྒྱ་བྱིན་ཆེན་པོ་སྐྱིད་ཤོད་ནས་སྡེ་པ་བཀྲ་ཤིས་རབ་བརྟན་པ་དེ་ཉིད་ཀྱིས་གཞིས་ཀ་ཆེན་པོ་བདེ་ཆེན་དུ་སྤྱན་དྲངས་དུས།
དབྱར་གཙང་རྒྱས་དུས་ཆུ་ཤིན་ཏུ་ཆེ་བ་ལ། ཀོ་མཁན་ཆང་གི་བཟི་བའི་ཀོ་བ་གར་འགྲོ་མེད་པ་ལ། རྫོང་རྒྱབ་ཀྱི་བྲག་ལ་ཆུ་འཐབ་ལ།
ཤིང་སྡོང་ཆུའི་ཕྱོགས་ལ་འགྱེལ་བ་དང༌། རྦ་ཀློང་གི་དཀྱིལ་དུ་འཆོར་བར་ཤར་དུས་རྗེ་ཉིད་ཀྱིས་སྡོང་པོ་ལ་སྤྱན་གྱི་ལྟ་སྟངས་གཟིགས་པས། ཀོ་བ་དེ་ཉིད་བྱང་ཕྱོགས་སུ་རྒྱང་སྟེ་སོང་ནས་ཆུ་བོའི་འཇིགས་པ་ལས་སྒྲོལ།
ཡང་སྐབས་ཤིག་དཔོན་སློབ་ཤིན་ཏུ་ཉུང་བསྡུས་ཀྱི་ལྔ་ཙམ་གྱིས་སྒོ་ལར་ཕེབས། ཇག་པ་མི་བཞི་བཅུ་ལྷག་ཙམ་གྱིས་བསྒུགས་བསྡད་པའི་སྟེང་དུ་ཁེལ་བས། མཐོང་སྣང་ཇི་འདྲ་བྱུང་ཀྱང་ཁ་ཡང་མི་ལབ་པ་མིག་ཧུར་རེ་བསྡད་འདུག
།ངེད་ཕྱག་གཡོག་རྣམས་ཀྱིས་ཞེད་པོ་བྱུང་ཞུས་པས། བླ་མ་དཀོན་མཆོག་ལ་བློ་བཀལ་ན་དེ་འདྲ་ཡོང་གསུང༌། ཡང་སྐབས་ཤིག་དཔོན་སློབ་ཉུང་པོ་ཞིག་གིས་ལོ་ནས་འཕན་ཡུལ་ལ་ཕེབས་

པས། སྟག་རྩེའི་འཕྲང་ལ་ཀོང་པོ་ཐོག་ཅིག་གིས་བསྒུགས་པས། ཡས་ནས་ཕེབས་པ་མཐོང་ཀྱང་འཁྲིས་སུ་མ་མཐོང་ཟེར། རྗེས་སོར་རྩད་བཅད་པས་ངེད་དཔོན་སློབ་ཡིན་པར་ཤེས་ཏེ་ཤིན་ཏུ་དད་པར་གྱུར། ཡང་སྐབས་ཤིག་ལོ་ན་བཞུགས་དུས་བདག་ལ་བཀའ་སྐྱོན་པའི་ཚུལ་གྱིས་ཐུགས་འགྱུར་རྒྱུ་བའི་རྣམ་པར་མཛད་ནས།
ཞལ་དཀར་ལེགས་པ་ཞིག་གསོལ་ཇས་བཀང་བ་བརྒྱག་པ་གནང་བས་ཕར་ལོགས་ཀྱི་གྱང་ལ་འཕོག་པས། གྱང་ལ་སྐྱོན་བྱུང་ཡང་ཞལ་དཀར་ལ་སྤུ་གས་ཙམ་ཡང་མ་བྱུང༌།
ལྷུན་གྲུབ་སྡིངས་སུ་ནང་སོ་ཀུན་བཟང་པ་ཐུགས་དད་ཤིན་ཏུ་ཆེ་བ་ཞིག་གཤེགས་དུས། འཕོ་བ་གནང་བས་ནམ་མཁའ་ཤིན་ཏུ་དངས་པ་དང༌། མེ་ཏོག་གི་ཆར་འབབ་པ་དེར་ཡོད་པའི་སྐྱེ་བོ་རྣམས་ཀྱིས་མཐོང་ཞིང་དད་པར་གྱུར།
རག་མར་ཆགས་སྐོར་ལ་ཕེབས་དུས། ཆུ་ཁ་ཞེང་ཆེ་སེ་བ་དོང་པུས་ནུབ་ཙམ་ཡོད་པ་ཞིག་གི་དཀྱིལ་དུ་ཆིབས་པ་འགྱེལ་བས། ཕྱག་གཡོག་པ་རྣམས་ཀྱིས་བསམ་པར་ན་བཟའ་ཚང་མ་བངས་བསམས་ཏེ།
རང་རང་གིས་ཆུ་ལ་མགྱོགས་པར་མ་ཐར་བར་ཐེ་ཚོམ་དུ་ལུས་པ་ལས། རིན་པོ་ཆེ་ན་བཟའ་ཞབས་ལྷམ་སོགས་གང་ཡང་ཅུང་ཟད་ཀྱང་མ་བངས་པར་ཆུ་ཕ་རིར་ཕེབས་འདུག །ཕྱག་གཡོག་རྣམས་ཀྱིས་དེ་རིང་གྲུབ་རྟགས་གནང་བྱུང་ཞུས།
ཡང་སྒོ་མོའི་འོག་ཏུ་གྲོག་པོ་ཞིག་ལ་ཆིབས་པ་འགྱེལ་བས། ཆིབས་པ་གྲོག་གཏིང་དུ་འགྱེལ་སོང་ཀྱང༌། རྗེ་འདི་ཉིད་ཕྱག་གཡོག་རྣམས་ཀྱིས་ཕེབས་པ་མ་མཐོང་བ་ལ་གྲོག་ཁ་ཕ་རིར་ཕེབས་འདུག
།དེས་མཚོན་པའི་གཞན་ཡང་མང་པོ་ཡོད་ལགས། རྗེ་འདི་ཉིད་དང༌། སྐྱེད་ཚལ་ནས་རིན་པོ་ཆེ་རིན་ཆེན་བཀྲ་

ཤིས་པ་གཉིས་ཀྱིས་སྐྱོ་ངལ་སྤངས་པའི་མདོ་སྔགས་ཀྱི་གྲྭ་ཚང་བཙུགས་པའི་བསྟན་པ་ལ་ཕན་པ་གནང་དགོངས་ཀྱང༌། བསྟན་པའི་སྐུ་ཆགས་ཀྱིས་གནང་མ་ཐུབ། མཁན་རིན་པོ་ཆེ་རིན་ཆེན་བཀྲ་ཤིས་པ་ལ། ཁྱེད་དགེ་བའི་བཤེས་གཉེན་བསྟན་པའི་བྱ་བ་གནང་ཐུབ་པའི་ཆེན་པོ་ཡིན་པས་བཞུགས་དགོས་གསུང༌།
རིན་པོ་ཆེ་རིན་ཆེན་བཀྲ་ཤིས་པས་ང་འགྲོ་བ་བབ། རིན་པོ་ཆེ་བསྟན་པ་དང་སེམས་ཅན་ལ་དགོངས་ནས་བཞུགས་པ་བབ་གསུང༌། མདོར་ན་རྗེ་འདི་ཉིད་ལ་འཇིག་རྟེན་པའི་ལྷ་འདྲེ་ཅི་འཚུབ་ཟེར་བ་ཡོད་ཀྱང༌།
གང་ན་ཡོད་ཀྱང་ཆིབས་པ་དང་སྐུ་འཁོར་ཙམ་ལ་ཡང་གནོད་མི་ནུས། མི་གཞན་ལ་གནོད་འདུག་ནའང་བྱིན་རླབས་གནང་བས་ཕན་འགྲོ། གཞི་བདག་གཏོར་མ་ཙམ་གནང་བས་ཀྱང༌།
ལྷ་ཆེན་བཟང་ར་ཁམ་པ་ཇ་པའི་རྣམ་པ་ཅན་དུ་མནལ་ལམ་དུ་བྱུང་ནས། སང་འདིར་ཆིབས་པ་འབུལ་མི་ཡོང་བ་ཡོད་པས་ཐུགས་ཅག་མཛོད་ཅིག་ཕན་ཐོགས་པ་ཡོད་དོ་ཞུ། དེ་ཡང་རྟ་སྤུ་མདོག་འདི་འདྲ་ཞིག་ཡོད་དེ་ཟེར།
དེའི་དུས་ཐོར་བ་བྱུང་དུས་གུར་མ་འབྲོག་པའི་ཕྱུག་པོ་ཆེ་བ་ཞིག་གི་བུ་གཅིག་པོ་ན་བའི་རིམ་གྲོར་བྱུང་བ་ཐུགས་ཅག་མཛད་པས། རྟ་ལ་དགོས་པའི་ཡོན་ཏན་ཀུན་ལྡན་ཞིང་ཐུགས་བདེ་ཆོད་པའི་ཚད་ཅིག་བྱུང༌།
མགྱོགས་པ་བྱ་འདྲ་བས་ན་བྱ། ལྷ་ཆེན་བཟང་རས་ཕུལ་བས་ན་བཟང་སྟེ་མིང་བྱ་བཟང་དུ་བཏགས།  རྗེ་བཙུན་བླ་མའི་བཀའ་བཞིན་ལེགས་བསྒྲུབས་པས། །ཡི་དམ་ལྷ་ཡི་ཞལ་ནི་མངོན་སུམ་གཟིགས།
།དམ་ཅན་རྒྱ་མཚོས་འཕྲིན་ལས་ཐོགས་མེད་སྒྲུབ། །ཨེ་མ་འགྲོ་བའི་མགོན་པོ་

ཁྱོད་ཉིད་མཚར། །ཆོས་ལ་དཀར་བའི་ལྷས་ཀྱང་དངོས་གྲུབ་འབུལ། །ལྔ་པ་ཉམས་རྟོགས་ཀྱི་འབྲས་བུ་སྨིན་ཏེ། གཞན་སྐལ་ལྡན་གྱི་གདུལ་བྱ་རྗེས་སུ་བཟུང་བའི་ཚུལ་ནི། དེ་ལྟར་རིམ་པ་གཉིས་ཀྱི་ཏིང་ངེ་འཛིན་ལ་བརྩོན་པས།
ཐ་མལ་སྣང་ཞེན་གྱི་དྲི་མ་དག་སྟེ། ལམ་བསྐྱེད་པའི་རིམ་པ་དང༌། རྡོ་རྗེ་སྔགས་ཀྱི་བཟླས་བརྗོད་མཐར་ཕྱིན་པས། མཁའ་འགྲོ་ཆོས་སྐྱོང་རྣམས་བྲན་དུ་འཁོལ། གྱ་ནོམ་ལྷར་ཞེན་གྱི་རྣམ་རྟོག་དག་སྟེ།
བརྗོད་བྲལ་ལྷན་ཅིག་སྐྱེས་པའི་རྟོག་པ་མངོན་དུ་གྱུར་པ་ལ་བརྟེན་ནས། མི་དང་མི་མ་ཡིན་པའི་ཆེ་བཙུན་ཕལ་ཆེར་རྗེ་བཙུན་བླ་མ་དམ་པ་འདིའི་བཀའ་འབངས་སུ་འདུས་པ་ཡིན་ནོ། །དཔལ་རིགས་བརྒྱའི་ཁྱབ་བདག་རྡོ་རྗེ་འཆང༌།
།ཆོས་སྙན་བརྒྱུད་ཀྱི་བདག་པོ་ཚར་པ་རྗེ། །ཕ་འགྲན་ཟླ་ཀུན་བྲལ་ཧེ་རུ་ཀ །སྐྱབས་གསུམ་ཀུན་འདུས་ཀྱི་ཞབས་ལ་འདུད། །ཕུན་ཚོགས་ལེགས་བྱས་ཆུ་ཤེལ་ཁམས་ལས་གྲུབ།
།དལ་འབྱོར་རི་དགས་གཟུགས་ཀྱི་མཚན་མས་མཛེས། །ཐོས་བསམ་འོད་བརྒྱ་འགྱེད་པའི་བསིལ་ཟེར་ཅན། །དལ་ཐོབ་བསྟན་དང་མཇལ་བ་ཡི་མཻ་ཏྲི་ངའི་སྐྱིད་པ་ལ། །བླ་མ་བློ་གསལ་དང་ཤཱཀྱ་ཀུན་མཁྱེན་ལོ་པ་དང་བཞི།
།བླ་མ་དེ་བཞི་དང་མཇལ་བའི་རྣལ་འབྱོར་མཻ་ཏྲི་ངའི་སྐྱིད་པ་ལ། །སྡོམ་པ་སོ་ཐར་བྱང་སེམས་རིགས་འཛིན་སྐྱོན་མེད་དང་བཞི། །སྡོམ་པ་དེ་བཞི་དང་ལྡན་པའི་རྣལ་འབྱོར་མཻ་ཏྲི་ངའི་སྐྱིད་པ་ལ། །ལམ་འབྲས་ནི་གུ་དང་སྙན་བརྒྱུད་མགོན་པོ་གུར་ཞལ་དང་བཞི།
།དམ་ཆོས་འདི་བཞི་དང་ལྡན་པའི་རྣལ་འབྱོར་མཻ་ཏྲི་ངའི་སྐྱིད་པ་ལ། །རྒྱུད་སྡེ་ཀྱེ་རྡོར་བདེ་མཆོག་གསང་འདུས་འཇིགས་བྱེད་དང་བཞི། །རྒྱུད་སྡེ་དེ་བཞི་ལ་སྦྱངས་པའི་རྣལ་འབྱོར་

མཻ་ཏྲི་ངའི་སྐྱིད་པ་ལ། །བསྐྱེད་རྫོགས་རབ་བྱུང་གི་ཡེ་ཤེས་དབང་བཞི་དང་འབྲེལ་བའི་ལམ། །ཉམས་ལེན་འདི་བཞི་དང་ལྡན་པའི་རྣལ་འབྱོར་མཻ་ཏྲི་ངའི་སྐྱིད་པ་ལ། །བདག་བློ་མོས་གུས་དང་དག་སྣང་སྙིང་རྗེ་ཡི་རང་དང་བཞི།
།བོགས་འདོན་འདི་བཞི་དང་ལྡན་པའི་རྣལ་འབྱོར་མཻ་ཏྲི་ངའི་སྐྱིད་པ་ལ། །སྐྱབས་གནས་བླ་མ་དང་ཡི་དམ་གུར་ཞལ་རྣམ་གཉིས་དང་བཞི། །སྐྱབས་གནས་དེ་བཞི་དང་ལྡན་པའི་རྣལ་འབྱོར་མཻ་ཏྲི་ངའི་སྐྱིད་པ་ལ།
།འབྲས་བུ་སྤྲུལ་སྐུ་དང་ལོངས་སྐུ་ཆོས་སྐུ་ངོ་བོ་ཉིད་དང་བཞི། །འབྲས་བུ་འདི་བཞི་ཐོབ་འདོད་ཀྱི་རྣལ་འབྱོར་མཻ་ཏྲི་ངའི་སྐྱིད་པ་ལ། །བྱ་བྲལ་ཁའུ་པ་ངའི་དགའ་བ་ལ། །རྣལ་འབྱོར་རོང་པ་སྔོ་བསངས་ངའི་སྐྱིད་པ་ལ།
།མོས་གུས་ཀྱི་བྱིན་རླབས་ཞུགས་པ་ཡིན། །དེ་དོན་གྱི་འཕྲིན་ལས་བྱུང་བ་ཡིན། །ཅེས་གནས་བྱིན་རླབས་ཅན་དཔལ་ལྡན་བླ་མ་དམ་པའི་བཞུགས་གནས་ཆོས་རྫོང་གི་ནུབ་བྱང༌།
གཙང་པ་རྒྱ་རས་ཀྱིས་བྱང་ཆུབ་བརྙེས་པའི་ཀློང་རྡོལ་གྱི་བྱ་འདབས། ཕུན་ཚོགས་མཁར་སྔ་སྐྱིད་པའི་ཡང་རྩེར་ཐལ་བྱུང་དུ་ཤར་ཞིང་བླངས་པའོ། །བསམས་ན་ཤེས་པའི་མངོན་པར་ཤེས་པའང་མངའ་བ་ཡིན་ཏེ།
སྐབས་ཤིག་དཔལ་ལྡན་རྩེར་བཞུགས་དུས། བདག་རྣམས་ལ་ཐུགས་བརྩེ་བས་དགོངས་པའི་གསུང་ནས། ངེད་རང་གིས་ལོ་ཡང་རྒན་རབ་སོང་ཅི་འདྲ་ཡོད་ཡང་ཐིངས་དཀའ། དང་པོ་སྤྱན་སྔ་རིན་པོ་ཆེས་འབུལ་སྡུད་རྫོང་བ་གནང་བས།
རྗེས་སུ་དགོངས་རྫོགས་ཀྱི་རྟེན་བཞེངས་ལ་ཤིན་ཏུ་ཕན་པ་ཞིག་བྱུང༌། ངེད་རང་ལ་ཡིན་མིན་བྱུང་ཚེ་རྟེན་བཞེངས་བཞིན་མ་བྱས་ན་ཡང་ད་ལྟ་སྦྱིན་བདག་ཡག་པོ་ཡོད་པ་ནས་ཅུང་ཟད་

ངོ་ཚ། ང་རང་ལ་རྟེན་བཞེང་བྱུང་མ་བྱུང་ལ་ཁྱད་མེད་དེ། ཁྱེད་རྣམས་ལ་བྱེད་དཀའ་ཡོད་པ་འདྲ། དེའི་ཚེ་ན་ཞབས་དྲུང་ཐམས་ཅད་མཁྱེན་པ་བཞུགས་ཐོག་ལ་བཏང་ན་ལེགས་པ་ཡོང་གསུང༌། ཤིང་ཕོ་སྤྲེལ་ལོ་ཟླ་བ་ལྔ་བའི་ཚེས་གཅིག་གི་ཉིན།
བོད་ཀྱི་རྡོ་རྗེ་གདན་ར་ས་འཕྲུལ་སྣང་གི་གཙུག་ལག་ཁང་དུ་ཞོགས་སྔ་བར་དཀའ་བཅུ་པ་ལ་སྐུ་དྲུང་དུ་ཤོག་ཕེབས། གསོལ་ཇ་ཀ་ར་བུ་རམ་ལ་སོགས་པའི་འདོད་ཡོན་སྣ་ཚོགས་དང༌།
ད་ནང་བྱམས་ཆེན་རབ་འབྱམས་པའི་དུས་ཆེན་ཡིན་ཨང་གསུང༌། ཡིན་ལགས་ཞུས་པས། དེས་ཁྱེད་བོས་པ་ཡིན་གསུང༌། གསོལ་ཇ་ཞལ་དཀར་ལྟེམ་པ་གང་གི་གསོལ་རས་དང༌། ཁོང་གི་ཞལ་ལ་ཀ་ར་བུ་རམ་མང་པོ་འདེབས་པ་གནང༌།
ང་ཁྱོད་ལ་ལབ་རྒྱུ་ཞིག་ཡོད། མཆོག་གི་སྤྲུལ་སྐུ་བསོད་ནམས་རྒྱ་མཚོའི་དྲུང་དུ་ཞུ་ཡིག་འབུལ་བ་དང༌། འབུལ་དཔོན་ལ་འགྲོ་དགོས་གསུང༌། དུས་དང་རྣམ་པ་ཐམས་ཅད་དུ་ཐུགས་རྗེས་སྐྱོང་ཞིང༌། བཀའ་གང་གནང་སྐྱོ་ངལ་མེད་པ་སྒྲུབ་པ་ཞིག་ཡོད་པ་ནས།
སྔོན་གྱི་གྲུབ་ཐོབ་རྣམས་ཀྱིས་བླ་མའི་བཀའ་བསྒྲུབ་ཕྱིར་ལུས་སྲོག་ཀྱང་བཏང་འདུག་བསམ། དཀའ་བ་དང་དུ་བླང་ནས་ཁས་ལན་ཞུས། ཟླ་བ་དེའི་ཚེས་བཅུ་ལ་དཔལ་ལྡན་ལྷུན་གྲུབ་རྩེ་ནས་རྫོང་བདའ་གནང༌།
ཁོང་དཔོན་སློབ་ལ་ལྷ་བརྒྱད་དང་གུ་རུ་ཀུལླེའི་རྗེས་གནང་གནང༌། བཀའ་བཀོད་ལ་ཁྱི་ལོའི་ནང་དུ་སླེབ་པར་གྱིས། མཐའ་མ་ཕག་ལོའི་ནང་དུ་མ་སླེབ་ན་སྟབས་མེད་པས།
དེ་དུས་མ་སླེབ་ན་རྒྱུ་ཡང་དགོས་དུས་ཕན་ཐོགས་པ་ཞིག་མི་ཡོང་བ་དང༌། ཁྱོད་རང་ཡང་མཐའ་འཁོབ་ཏུ་རྒྱུན་རིངས་ན་སྡུག་པ་ལས་མེད་གསུང༌། སྤྱི་བོར་ཕྱག་བཞག་གདོང་ལ་ཅེ་རེ་བ་ཞིག་གཟིགས་ནས།
ཁྱེད་ཀྱི་ལག་ཏུ་

གསེར་དངུལ་བྱུང་ན་མ་སྒྱུར་བར་ཁྱེར་ཤོག །ངེད་རང་ལ་དགོས་ཆ་ཆེན་པོ་ཡོད་པ་ཡིན་གསུང༌། ཐག་རིངས་པས་ཁྱི་ལོ་མ་འབྱོར་ཀྱང༌། བཀའ་ནང་བསྒྲུབས་པས་བར་ཆད་མེད་པར་ཕག་ལོའི་ནང་དུ་སླེབ་སྟེ་ཞིབ་པར་འོག་ཏུ་གསལ།
ཡང་སྐབས་ཤིག་དཔལ་ལྡན་རྩེར་དགོན་པའི་གཏོར་ཟློག་གནང་བའི་ཚེ། ཕྱག་གཡོག་གཞན་ལ་ཐུགས་ཚིག་ཟོས་པ་ཡིན་ཀྱང༌། འབུལ་དཔོན་པ་ལ་ཡིན་རྒྱུ་བར། ཁྱེད་རང་ཚོའི་སྲོག་ལ་གཅེས་ནས་འཛེམས། ང་ནི་ལོ་དྲུག་ཅུ་རེ་གཅིག་ཚུན་ལ་ང་རང་ལ་རང་དབང་འདུས་པའི་གདེངས་ཤིག་ཡོད་གསུང༌།
ཡང་སྐབས་ཤིག་ཚལ་ཟུར་ཁང་དུ། མི་དབང་ཆེན་པོ་གཡུལ་རྒྱལ་ནོར་བུས་སྤྱན་དྲངས་དུས། ངེད་དཔོན་སློབ་ཆོས་རྗེ་གུར་པ་ལ་སོགས་པ་མང་དུ་ཡོད་པ་ལ།
ངེད་རྣམས་ལ་བཀའ་སྐྱོན་པའི་ཚུལ་གནང་བའི་རྗེས་སུ། ང་རང་ལོ་དྲུག་ཅུ་སྐོར་ལ་ཚར་པ་ཆོས་རྗེའི་དྲུང་དུ་འགྲོ་གསུང༌། ཡང་སྐབས་ཤིག་འབྲས་ཡུལ་སྐྱེད་མོས་ཚལ་དུ་ཕེབས་དུས།
གདན་སར་རིན་པོ་ཆེ་གུང་ན་བཞུགས། གསུང་ནས་རིན་པོ་ཆེ་རབ་བརྟན་པ་འཆད་ཉན་སློབ་དཔོན་ལ་ཕེབས་རྒྱུ་ཡིན་གསུང༌། རིན་པོ་ཆེ་དེ་ཉིད་ཀྱི་གསུང་ནས། དེ་དཔོན་སློབ་གཉིས་ཅར་དང་གྲྭ་ས་ལ་མི་ལེགས་གསུང༌།
གང་ལྟར་གྲྭ་པའི་ཐུགས་ཞེན་གྱིས་སྐྱེད་མོས་ཚལ་དང༌། གཞིས་ཀ་རིན་སྤུངས་སུ་ལེགས་ཉེས་གང་ཡོད་མི་མཁྱེན་པ་མི་ཡོང་འདུག་ཅིང༌། རྗེས་སུ་དེ་ག་བྱུང་བ་དང༌། ཡང་ངོར་དུ་གདན་སའི་སྐོར་ལ་དེ་དང་འདྲ་བའི་དབྱེན་ཆེན་པོ་ཡོད་ལ་ཁད་པ་ལ།
རིན་པོ་ཆེ་དེ་ཉིད་ཀྱིས་འབྲས་ཡུལ་གྱི་དཔེ་དང་བཅས། རྡོ་རྗེ་འཆང་དཀོན་མཆོག་ལྷུན་གྲུབ་ཀྱི་སྐུའི་དབོན་ཆེན་རིན་

པོ་ཆེ་དཀོན་མཆོག་དཔལ་ལྡན་པ་ལ་ལེགས་ཚོགས་ཞུ་བ་གནང་བས། གང་ཞུས་ལ་གསན་ཏེ། རྗེས་སུ་ཨེ་ཝཾ་ཆོས་ལྡན་དུ་དབྱེན་མེད་པ་ལེགས་ཚོགས་ཤིན་ཏུ་ཆེ་བའི་སངས་རྒྱས་ཀྱི་བསྟན་པ་ལ་ཕན་པ་བྱུང༌། དེ་ཡང་མངོན་མཁྱེན་གྱིས་དགོངས་པ་ཡིན་འདུག་ལགས།
དགུན་ལོ་ཞིག་བདེ་བ་ཅན་དུ་སྐྱེད་ཚལ་ནས་རིན་པོ་ཆེ་མཁན་ཆེན་རིན་ཆེན་བཀྲ་ཤིས་པ་ལ་སོགས་པའི་མཁས་བཙུན་གྱི་བླ་ཆེན་ཐོག་ཅིག་དང༌། དགེ་བའི་བཤེས་གཉེན་མང་པོ་དང༌།
དགོན་ཕན་ཚུན་གྱི་དྲུང་ཆེན་སོགས་མང་པོ་ལ། ལམ་འབྲས། འཇིགས་བྱེད། མགོན་པོ་གུར་ཞལ་གྱི་འཁྲིད། གཤེད་དམར་སྤྲོས་མེད། དམར་པོ་སྐོར་གསུམ་ལ་སོགས་པ་གང་ལ་གང་འཚམ་གྱི་བཀའ་ཆོས་བསམ་གྱིས་མི་ཁྱབ་པ་དང༌།
མདོར་ན་སྔ་སོར་རང་གི་ཞལ་བདག་གནང་བའི་དགོན་པ་སོ་སོ་དང༌། སྦྱིན་བདག་རྣམས་ལ་སྐྱོ་ངལ་སྤངས་པའི་བསྟན་པ་དང་སེམས་ཅན་གྱི་དོན་ལ་དགོངས་པའི་གང་ལ་གང་འཚམ་གྱི་བཀའ་ཆོས་དཔག་ཏུ་མེད་པ་གནང༌།
ཡོངས་རྫོགས་བསྟན་པའི་བདག་པོར་ལེགས་གྱུར་ནས། །ལེགས་སྦྱངས་མཁས་པའི་བྱ་བ་རྣམ་གསུམ་གྱིས། །ལེགས་བཤད་བསྟན་པའི་བྱི་དོར་ཉིན་མཚན་དུ། །ལེགས་པར་གཡེལ་བ་མེད་ལ་ཕྱག་འཚལ་ལོ།
།དེ་ལྟར་འཆད་པའི་སྒོ་ནས་རྗེས་སུ་བཟུང་ཞིང་བཀའ་དྲིན་ཐོབ་པའི་ཞལ་སློབ་ཀྱང་བསམ་གྱིས་མི་ཁྱབ་པ་ཡོད་པ་རྣམས་ནི་བགྲང་བར་མ་ནུས། རགས་པ་ཙམ་བརྗོད་ན། ཕན་ཚུན་བཀའ་དྲིན་རྗེས་སུ་ནོས་པའི་དམ་པ་བདུན་ནི།
འཕགས་པ་སྤྱན་རས་གཟིགས་དེ་ཉིད་སླར་ཡང་གངས་ཅན་གྱི་གདུལ་བྱའི་དོན་དུ་འབྲོམ་སྟོན་རྒྱལ་བའི་འབྱུང་གནས་དུས་འདིར་མཆོག་གི་སྤྲུལ་པའི་སྐུ་བསོད་ནམས་རྒྱ་

མཚོ། མཁྱེན་པའི་བློ་གྲོས་ནམ་མཁའི་ཁྱོན་ལྟར་ཡངས་ཤིང་མཁས་བཙུན་དམ་པ་རིན་པོ་ཆེ་ལྷ་བཙུན་པ། ལྷག་པར་རྗེ་ཚར་ཆེན་ཉིད་ཀྱི་གསུང་ངག་གི་བདུད་རྩི་སོགས་སྙན་བརྒྱུད་ཀྱི་གཏེར་འཆང་བའི་ཚོགས་མཁན་ཆེན་གཞོན་ནུ་བློ་གྲོས།
རྒྱུད་སྡེ་འཛིན་པ་རྣམས་ཀྱི་གཙུག་གི་ནོར་བུ་བོ་དོང་མཁན་རིན་པོ་ཆེ་བསླབ་གསུམ་པ། སྤྲུལ་པའི་སྐུ་བྱ་ཡུལ་བ་ཆེན་པོའི་ཆོས་ཀྱི་ཁྲི་ལ་ཞབས་སེན་བཀོད་པ་མཁས་བཙུན་དམ་པ་བཀྲ་ཤིས་རིན་ཆེན་པ།
ཟབ་མོའི་ལམ་གྱི་བདུད་རྩིས་མྱོས་པས་རིག་པ་བརྟུལ་ཞུགས་ཀྱི་སྤྱོད་པས། གཞན་སྣང་ཟིལ་གྱིས་གནོན་པ་བྱམས་པ་བསྟན་པ་རབ་རྒྱས། ངག་དབང་ཆོས་གྲགས་རྒྱ་མཚོའི་ཤངས་ཆོས་ཀྱི་བཀའ་བབས་འཛིན་པ་རྣམ་རྒྱལ་དབང་པོ་རྣམས་སོ།
།ཡོངས་སུ་གྲགས་པའི་མཁས་པ་ཆེན་པོ་བཞི་ནི། རིག་གནས་ཆེན་པོ་ལྔ་ལ་མཁས་པའི་ཕ་རོལ་ཏུ་ཕྱིན་པ། འབྲས་ཡུལ་སྐྱེད་མོས་ཚལ་གྱི་གདན་ས་པ་རིན་པོ་ཆེ་རིན་ཆེན་བཀྲ་ཤིས་པ།
དེའི་གདན་ས་པ་མཁས་མང་ཀུན་གྱི་ཡིད་འཕྲོག་མདོ་སྔགས་བསྟན་པའི་མངའ་བདག་འབུམ་རབ་འབྱམས་པ་ཐར་པ་རྒྱལ་མཚན། བདེ་བར་གཤེགས་པའི་གཞུང་ལུགས་རབ་འབྱམས་ཀྱིས་མགྲིན་པར་བརྒྱན་པས་འཇིག་རྟེན་ཀུན་གྱི་མིག་ཏུ་གྱུར་པ།
གསང་ཕུ་གླིང་སྟོད་ཆོས་རྗེ་བསྟན་པ་རབ་རྒྱས། མདོ་སྔགས་རྒྱ་མཚོའི་ཕ་རོལ་སོན་ཅིང་སྨྲ་བ་པ། གཞན་གྱིས་འགྲན་པར་མི་ནུས་པའི་མཁས་པ་ཞལ་སྔ་ནས་སྒོམ་སྡེ་རབ་འབྱམས་པའོ།
།སྡེ་སྣོད་རྒྱ་མཚོའི་དོན་སྨྲ་ཞིང་བདག་པས་གཞན་གཅེས་སྒོམ་པ་གཟིམས་འོག་གདན་ས་པ་དཔལ་ལྡན་ཆོས་འབྱོར་བ། སྡེ་སྣོད་གསུམ་ལ་མཁྱེན་པ་རྒྱས་ཤིང༌། སྙན་བརྒྱུད་རྒྱ་མཚོས་ཐུགས་རྒྱུད་

གཏམས་པ་རིན་པོ་ཆེ་གུར་ཆེན། བྱང་བདག་པོའི་ཏི་ཤྲཱི་ཆོས་ཀྱི་རྗེ་དབུ་ནི་པ། ཆོས་རྒྱལ་གདུང་བརྒྱུད་དྲི་མ་མེད་པ་མཁས་བཙུན་དམ་པ་ལྷ་བཙུན་པ། དཔོན་ཆེན་རྒྱལ་པ་བཟང་པོའི་བརྒྱུད་པ། རྡོ་རྗེ་འཆང་ཚར་པ་ཆེན་པོའི་བྱིན་རླབས་ཀྱི་གྲོལ་བ་གཞིས་ཀ་ཆོས་རྗེ།
བདེ་བ་ཅན་གྱི་གདན་ས་པ་གཙང་པ་ཆོས་རྗེ། མཁས་ཤིང་འཇའ་ཚུབ་བུན་ནེ་གཤེགས་པ་ཡུལ་ལྷ་ཉེ་གནས། མཁས་པ་ར་བ་སྨད་པའི་སློབ་དཔོན། མཁས་ཤིང་ཐུགས་དམ་འཕེལ་བ་གཟིམས་ཁང་འོག་སློབ་དཔོན་པ།
མཁས་བཙུན་དམ་པ་སྒྲོམ་མདའ་ཆོས་རྗེ། མཁས་བཙུན་ལྡན་ཞིང་འབྲོམ་རྗེ་རྒྱལ་བའི་བྱིན་རླབས་ཞུགས་པ་སྒ་ཆག་ཆོས་རྗེ། སྒྲུབ་བརྒྱུད་ཕྱོགས་སུ་ཉམས་དང་རྟོགས་པའི་རྩེར་སོན་ཀརྨ་རྡོ་རྗེ།
མཁས་གྲུབ་དམ་པ་ཀྲི་ཆེན་ཆོས་རྗེ། མཁས་གྲུབ་གཉིས་པ་སྲིན་པོ་ཆོས་རྫོང་པ་ཆོས་བརྒྱད་ཞིག་ནས་སྒྲུབ་པ་ལྷུར་ལེན་བ་བྲག་དཀར་ཆོས་རྗེ་ནང་སོ་ཆོས་མཛད། ལུང་ཕྲན་ཆོས་རྗེ།
རྫ་དཀར་འགྲོ་མགོན་སོགས་དང༌། ཁམས་ཀྱི་ཕྱོགས་སུ་ཨ་ལི་ཆོས་རྗེ། ཆོས་གླིང་དབོན་པོ། །ཕུར་ཚ་དབོན་པོ། དགེ་ཚུལ་དབོན་པོ་ལ་སོགས་པ་ཤིན་ཏུ་མང་ངོ༌། །གཞན་ཡང་དབུས་གཙང་སྐྱིད་འཕན་ལ་སོགས་པའི་ས་རྣམས་སུ།
གྲོ་ས་པ། ཉལ་པོ་བ། རྒྱ་བྲག་པ། ཤོམས་པ་ལ་སོགས་པའི་བླ་མའི་རིགས། ཀུན་དགའ་རྒྱ་མཚོ་བ་ལ་སོགས་པ་དབོན་ཆོས་མཛད་ཀྱི་རིགས། དྲུང་རམས་པ་ཀུན་རྒྱལ་བ། དབང་སེང་པ།
ཆོས་སྐུ་བ་ལ་སོགས་པ་དཀའ་བཅུ་རབ་འབྱམས་ཀྱི་རིགས། སྤྲུལ་པའི་སྐུ་སྨན་ཐང་པ་ལ་སོགས་པའི་རིག་གནས་ལ་མཁས་པའི་ཆོས་རྗེའི་རིགས། བསྟན་པའི་བདག་པོའི་ཉེ་གནས་ལྷ་ས་དཀོན་གཉེར་དཔོན་པའི་ཆོས་རྗེ།
སྒྲུབ་ཆེན་ཀུ་སཱ་ལིའི་རྣལ་འབྱོར་པ་

བགྲང་ཡས། རང་འདོད་སྐྱོ་ངལ་སྤངས་ནས་ཅི་གསུང་བཀའ་བཞིན་བསྒྲུབས་པས། ཐུགས་རྗེའི་བྱིན་རླབས་ཞུགས་པ་སོག་པོ་རྒྱལ་པོའི་བླ་མ། མདོར་ན་ལུང་རྟོགས་ཀྱི་ཡོན་ཏན་གཞན་ཅི་ཡང་མ་མཆིས་ཀྱང༌། རྗེ་བླ་མའི་བཀའ་དྲིན་འཁོར་ཐབས་མེད་པ་རྗེས་སུ་དྲན་པས།
གར་གནས་སུ་གསོལ་བ་འདེབས་ཀྱིན་སྡོད་པ་བདག་ལྟ་བུས་མཐའ་བརྟེན་པའི་བུ་སློབ་ནམ་མཁའི་སྐར་ཕྲན་ཙམ་གྱིས་བཤད་སྒྲུབ་ཀྱི་སྒོ་ནས་བསྟན་པ་རིན་པོ་ཆེ་ནམ་ལངས་ཀྱི་ཉི་མ་ཤར་བ་ལྟར།
ཕྱོགས་བཅུར་རྒྱས་པར་བྱེད་པ་ནི་བསམ་པའི་ར་བ་ལས་འདས་པ་ཡིན་ནོ། །མཁྱེན་རབ་མཆོག་ཏུ་ཡངས་ཤིང་རྒྱལ་ཆེན་རྣམ་ཐོས་སྲས་ཀྱི་བཀའ་བབས་པ་སྟག་ལུང་བན་དཔོན་པ། བསྟན་པ་སྟོབས་ཀྱིས་འཛིན་པའི་སྦྱིན་བདག་ཀྱང་རིགས་བརྒྱུད་ཆོ་འབྲང་ལྡན་ཞིང་སྟོབས་ཀྱི་འཁོར་ལོས་བསྒྱུར་བ།
སྐྱིད་ཤོད་དགའ་ལྡན་པའི་ཞལ་ངོ་བསོད་ནམས་དཔལ་གྱི་མངོན་པར་མཐོ་བའི་ཤུན་མི་དབང་ཆེན་པོའི་ཡུམ་དང་བདག་མོ།
སྟག་ལུང་ག་སེའི་གདུང་བརྒྱུད་སྡེ་པ་ཕོད་མདོ་བ། སེ་ཆེན་རྒྱལ་བརྒྱུད་ཧོར་རྒྱལ་པོ། འ་ཞ་རྒྱལ་བརྒྱུད་རྩིས་གནས་གསར་བ། རྒྱ་མ་ཁྲི་དཔོན་གྱི་རྒྱལ་བརྒྱུད་སྡེ་པ་མཁར་རྩེ་བ།
དེ་ནས་བརྒྱུད་པ་སྡེ་པ་གྲུབ་རྒྱལ་བ། བྱང་བརྒྱུད་རྒྱལ་པོ་རྒྱལ་ཆེན་རྩེ་པ་ལས་གྱེས་པ། དཔོན་ཆེན་རྒྱལ་བ་བཟང་པོའི་བརྒྱུད་པ་སྡེ་པ་གཞིས་ཀ་བ། མདོར་ན་སྐྱིད་འཕན་གྱི་སྡེ་དཔོན་རིགས་ཕལ་ཆེར།
སྙེ་ཐང༌། སྟོད་ལུང༌། དབུར་སྟོད། སྟག་ལུང་ལ་སོགས་པའི་སྡེ་དཔོན་རིགས་ཕལ་མོ་ཆེས་མཆོད་ཅིང་བཀུར་བའི་གནས་སུ་བཞུགས་པ་ཡིན་ཅིང༌། སྐལ་བར་འཚམ་པའི་བཀའ་དྲིན་ནོད་པར་བྱས་པ་ཡིན་

ནོ། །དེ་དག་ལ་འདི་སྐད་ཅེས་བྱ་སྟེ། ལུང་རྟོགས་ཡོན་ཏན་ཆུ་གཏེར་ཡོངས་སུ་གང༌། །མཁས་དང་གྲུབ་པའི་ཆུ་ཀླུང་འབུམ་ཕྲག་སྤྲོས། །བསྟན་དང་འགྲོ་བའི་ཕན་བདེའི་ལོ་ཏོག་ནི། །ཕྱོགས་བཅུར་རྒྱས་པའི་དགའ་སྟོན་འདི་སྐད་དོ།
།ཞེས་པའོ། །དྲུག་པ་རྟག་འཛིན་ཟློག་ནས་འཕྲད་དཀའ་བའི་འདུ་ཤེས་སྐྱེད་པའི་སླད་དུ་སྐུ་མྱ་ངན་ལས་འདའ་བའི་ཚུལ་བསྟན་པ་ལ། དེ་ལྟར་བསྟན་པ་དང་སེམས་ཅན་གྱི་དོན་ལྷུར་མཛད་བཞིན་པའི་ངང་དུ་བཞུགས་པ་ལས།
ཁྱི་ལོ་རྗེའི་ཉེ་གནས་སྐུ་གཞོན་ནུའི་དུས་ནས་འབྲལ་མེད་དུ་གནས་པ། རང་འདོད་སྐྱོ་ངལ་སྤངས་ཏེ་འཇིག་རྟེན་གྱི་ཞེན། ཆོས་ཀྱི་གུས་པ། ཕྱག་རྫས་ཀྱི་རྗེ་འདི་ཉིད་རང་ལ་གུས་པའི་གྲྭ་སྦྱིན་བདག་སྐྱོང་བ།
རང་འདོད་ལ་གཡུ་ཆུང་ངུ་ཞིག་བདག་ལ་གནང་དགོས་ཞུས་དེ་ཙམ་ལས་མེད་པ་དེ། བསྙེལ་ཏེ་སྨན་དཔྱད་རིམ་གྲོ་བྱེད་དུས་རྗེ་ཉིད་གསུང་ནས་བྱས་གཞན་འདྲ་བ་འདུག །མདང་ངའི་རྨི་ལམ་ལ་དཔོན་པོ་ཕྱོགས་ཤིག་ལ་འགྲོ་ཡི་འདུག་པ།
ངས་བཟུང་བས་ཅུང་ཟད་ལས་འགོར་མ་བྱུང་གསུང༌། ཁོང་ལ་ལམ་ཟབ་དང༌། རྣལ་འབྱོར་མའི་འཆག་མེད་ལས་མེད་ཀྱང༌། རང་འདོད་གཞན་མེད་པར་ཁོང་གཤེགས་ཁར་ངའི་གའུའི་ནང་ན་གཡུ་གནང་དགོས་རང་ཞུས་པ་དེ་ཡོད།
དེ་ངས་འཇུ་བ་མེད་ཕྱག་ཏུ་ཕུལ་ཅིག་ཡང་ཡང་ཟེར། རང་སེམས་དག་པ་དང་རྗེའི་ཐུགས་ཀྱི་དཀྱིལ་ན་བཞུགས་པར་བརྟེན། དབུ་བླ་མ་རིན་པོ་ཆེའི་སྐུ་པང་དུ་བཞག
།ཕུང་པོ་དྲི་བཟང་ཆིལ་ལེ། འཇའ་ཚུབ་བུན་ནེ། བློ་བརྟན་པའི་མིས་མཐོང་བས་དེའི་ཕྱི་ལོ་ཡང་དུས་ཚེས་དེ་ལ་ཕུང་པོ་བསྐྱལ་སར་འཇའ་ཟུག་ཟེར། དེ་ལ་རྗེ་ཉིད་ཀྱང་ཐུགས་སྐྱོ་བའི་རྣམ་པས་འདི་སྐད་དོ།
།ཀྱེ་མ་ཡུན་རིང་འགྲོགས་པའི་གྲོགས་ཕ་རོལ་སོང༌། །ནམ་ཞིག་དག་པའི་

ཞིང་མཆོག་བདེ་བ་ཅན། །མཁས་གྲུབ་ཁྱུང་པོ་རྣལ་འབྱོར་ཞིང་དེར་བཞུགས། །བདག་གི་གྲོགས་པོའང་གནས་དེར་རེ་ཞིག་སྡོད། །དེ་འདྲའི་ཞིང་དུ་བདག་དང་འཕྲད་པར་མཐོང༌། །དེང་སང་དུས་ནི་རྔ་མོ་རྡེའུ་དང༌།
།བྲལ་བ་བཞིན་དུ་ཤེས་པ་ཡང་ཡང་འགྱུར། །འོན་ཀྱང་རྗེ་བཙུན་ཚར་པ་ཆོས་རྗེ་ཡི། །བཀའ་དྲིན་དག་ལས་འཁོར་འདས་ཆོས་རྣམས་ཀུན། །སྒྱུ་མ་རྨི་ལམ་འཁྱེར་སོ་ཤེས་པ་ཡོད། །དེ་ཡི་ངོ་བོ་འཁོར་འདས་དབྱེར་མེད་དུ།
།རང་ངོ་ཤེས་པའི་བརྗོད་བྲལ་ངང་དུ་འཇོག །སྤྲོས་བཅས་ཆོས་རྣམས་ཇི་ལྟར་དགྱེས་དགྱེས་མཛོད། །དཀོན་མཆོག་བདེན་པའི་བཀྲ་ཤིས་དེང་འདིར་ཤོག །ཡང་རྗེ་རང་གི་ཡུམ་གཤེགས་དུས་ཨ་མ་དྲུང་པ་ངའི་གོང་ལ་གཤེགས་པ་ལེགས།
ཇོ་བོ་དྲུང་པ་ངའི་གོང་ལ་གཤེགས་པ་ལེགས་གསུང༌། དེར་མ་ཟད་སྦྱིན་བདག་དད་པ་ཆེ་བ་སྡིག་པ་ཆེ་བ་ཞིག་འདུག་ན་ཡང་ཁོང་ངའི་སྔོན་ལ་སོང་ན་ངལ་བྱེད་རྒྱུ་ཞིག་ཡོད་དེ་གསུང༌།
ཡང་ཨ་ཏ་བ་དང་ང་ལ་ལྟོས་པ་རྣམས་ཀྱང་རྗེ་བཙུན་ཚར་པ་ཆེན་པོས་རྗེས་སུ་འཛིན་པ་ཡོད་གསུང༌། ཕག་ལོ་སྟོན་དགའ་ལྡན་ཁང་གསར་དུ་ཕེབས་དུས། སྐྱིད་ཤོད་ཞབས་དྲུང་ཞལ་ངོ་སོ་སོའི་ཐུགས་བཞེད་དང་མཐུན་པའི་བཀའ་ཆོས་བསམ་གྱིས་མི་ཁྱབ་པ་གནང༌།
མི་དབང་ཆེན་པོ་འདི་པས་འབུལ་བ་ཞབས་ཏོག་དཔག་ཏུ་མེད་པ་མཛད། སྐབས་འགའ་རེ་ཕྱག་གཡོག་རྣམས་ལ་ཨ་ཕོ་ནི་ད་ལོ་ཆོས་རྗེ་ཚར་པའི་དྲུང་དུ་རྒྱབ་འགྲོ་གསུང༌།
བསྙེལ་གཞི་གཏན་མེད་པས་ཕྱག་གཡོགས་བཅར་བ་རྣམས་ལ་དོགས་པ་ཙམ་མ་བྱུང༌། དེ་ནས་ཤུན་དུ་ཞབས་དྲུང་བདག་མོས་གདན་འདྲེན་ཞུས། བཀའ་དབང་རྗེས་གནང་མང་པོ་གནང༌། བསྙེལ་གཞི་ལས་གྲོལ་བར་མཛད། རྗེ་འདི་པའི་ཐུགས་དམ་གྱི་ལྟས་དང་

བརྟག་པ་ལ། མཆོག་གི་སྤྲུལ་སྐུ་ཐམས་ཅད་མཁྱེན་པ་དེ་ཉིད་ལ་འཚུབ་ཆ་ཤིན་ཏུ་ཆེ་བ་འདུག་པས། སྐུ་རིམ་ཚན་གང་ཆེ་གནང་དགོས་ཚུལ་ཕེབས་པས། ནང་སོ་ཆོས་མཛད་པས་འབུམ་བརྒྱ་འཛུགས་པ་དང༌། རྗེ་འདི་པས་ཀྱང་བཟློག་པ་སོགས་གནང༌།
དེ་ནས་མཁར་སྔ་ནས་ཀྱིས་བདེ་བ་ཅན་དུ་གདན་འདྲེན་ཞུས་པའི་རྒྱང་ཙམ་བཞུགས། སྐབས་རེ་སྐུ་ཁམས་ཅུང་ཟད་ལྟེམ་པ་འདྲ་བ་ནས། ཕྱག་གཡོག་པ་རྣམས་ཀྱིས་སྐུ་རིམ་བྱེད་པར་བརྩམས་ཚེ་ང་ལ་ནི་ན་རྒྱུ་མེད་གསུང༌།
ཁྱེད་རང་ཚོ་ཚབ་ཚོབ་བྱས་གཞན་འདྲ་དུས་ལ་བབ་ན་སྨན་དཔྱད་རིམ་གྲོས་ཕན་པར་དཀའ་གསུང༌། དེ་ནས་སྣོན་བརྒྱད། སྐྱོར་མོ་ལུང་སྤར་ཕུ་སོགས་ནས་གདན་འདྲེན་བྱུང་བས། ཕྱག་གཡོག་རྣམས་ཀྱིས་སྐུ་ཁམས་ལྟེམ་དུ་འགྲོ་ཉེན་ཡོད་མི་ལེགས་ཞུས་པས།
ད་ལྟ་ཕན་ངེད་རང་ལ་སྦྱིན་བདག་འདི་རྣམས་དད་མོས་སྒོམ་ཞིང་བློ་གཏད་པ་ཡིན་པས། ལབ་ཁར་མི་དགའ་བ་བྱས་ན་དགོས་པ་མེད་ཅིང༌།
ད་ལན་ཙམ་མ་གཏོགས་ཡོང་ཐུབ་པ་དཀའ་གསུང༌། སྐྱིད་ཤོད་གཞུང་གི་སྦྱིན་བདག་དྲག་ཞན་ཚང་མའི་སར་ཕེབས། སོ་སོའི་ཐུགས་དང་མཐུན་པའི་བཀའ་ཆོས་གནང༌། དེ་སྔ་སྦྱིན་བདག་དྲག་ཞན་ཚང་མར་ངེད་འདི་ཙམ་ལ་སླེབ་ཡོངས།
མཇལ་ལོ་གསུང་ཞལ་བཟང་རེ་ཚང་མར་གནང་གི་ཡོད་ཀྱང༌། རྗེས་མ་སྦྱིན་བདག་དྲག་ཞན་ཚང་མར། འཕྲལ་ཕུགས་ཀྱི་བསླབ་སྟོན་ཙམ་སོ་སོར་གནང་བ་མ་གཏོགས། རྗེས་སུ་ཕེབས་པའི་བཀའ་བཀོད་ཅིག་ཀྱང་མི་གནང༌།
ལྷ་སར་ཕེབས་དུས་ཇོ་བོ་རིན་པོ་ཆེ་འདི་ཡང་དག་པར་རྫོགས་པའི་སངས་རྒྱས་དངོས་དང་ཁྱད་མེད་པས། ད་ལན་ཞལ་གསེར་དཀར་མེ་སྙན་དར་བཟབས་ནས་ཕུལ། སྨོན་ལམ་ཡགས་པོ་ཞིག་

འདེབས་དགོས། ད་ལན་ཙམ་མ་གཏོགས་ཡང་ཡང་མཇལ་ཨེ་ཐུབ་མི་ཤེས་གསུང་བ་སོགས་བཀའ་བཀོད་དུ་མ་ཞིག་ཕེབས་ཀྱང༌། ཆོས་རྗེ་དབོན་པོ་ལ་སོགས་པའི་ཕྱག་གཡོག་རྣམས་ཀྱིས་བསམ་པར། སྐུ་མི་བདེ་བའི་ཆ་ཤས་ནི་གཅིག་ཀྱང་མེད།
རེ་ཞིག་སྐུ་མཚམས་གནང་བའི་དགོངས་པར་འདུག་བསམ། ཡང་ཕྱག་ཕྱིར་ཁྱི་དཀར་པོ་ཤིན་ཏུ་ཐུ་བ་ཞིག་ཡོད་པ་ལ། ཕྱག་གཡོག་རྣམས་ཀྱིས་ཁྱི་འདི་མི་ཐུབ་འདུག་པས། ཇ་པ་ཞིག་ལ་སྟེར་དགོས་པ་འདྲ་ཞུས་པས།
ངེད་རང་ཚོ་རིངས་མི་དགོས་རྟ་དྲེལ་འདི་པ་ཡང་འཚོང་དགོས་པའི་དུས་མྱུར་པོ་ཡོང་གསུང༌། ཁྱི་ལོ་ནས་བཟུང་སྐྱིད་འཕན་ལ་སོགས་པའི་སྦྱིན་བདག་རྣམས་ཀྱི་སྐུ་རིམ་མཛད་དུས་མགོན་པོའི་གཏོར་མ་རང་ལ་ལོག་ཡོང་བ་འབའ་ཞིག་བྱུང་བས།
ཕྱག་གཡོག་རྣམས་ཀྱི་བསམ་པར་སྦྱིན་བདག་ལ་ལོད་དམ་བསམ་པ་ལ་རྗེ་འདི་མི་བཞུགས་པའི་རྟགས་སུ་འདུག །ཡང་དབོན་པོ་བ་གཤེགས་གྲུབ་ནས་རྒྱང་ཙམ་སོང་དུས། བདག་ལ་མདང་རྨི་ལམ་ལ་རོང་དང་ཉང་སྟོད་ཀྱི་མཚམས་འདྲ་བ་ཞིག་ན།
གངས་རི་ཤིན་ཏུ་མཐོ་བ་སྐྱིད་པ་འཇའ་ཚོན་གྱིས་བསྐོར་བ་ཞིག་གི་རྩ་བར་བུད་མེད་རིན་པོ་ཆེའི་རྒྱན་གྱིས་བརྒྱན་པ་ཞིག་འདུག །དེ་ལ་རི་འདི་ལ་ཅི་ཟེར་འདིའི་རྩེ་ན་སུ་ཡོད་གསུངས་པས།
རི་འདི་ལ་འོག་མིན་ཟེར། འདིའི་རྩེ་ན་རིན་པོ་ཆེ་ཚར་ཆེན་བཞུགས་དབོན་པོ་ཡང་ཡོད་ཟེར། འོ་ན་ང་ཡ་གིར་འགྲོ་བས་ལམ་ག་ན་ཡོད་པ་གསུངས་པས། རིན་པོ་ཆེ་ད་ལོ་བྱོན་མི་ཐུབ་ད་བཟོད་བྱོན་ཟེར་བ་རྨི།
ད་ལོ་རྨི་ལམ་ཤིན་ཏུ་གསལ་ཞིང་འོད་གསལ་གྱི་ཉམས་དེ་ཡང་བཟང་པོ་ཡོང་གི་འདུག་གསུང༌། ཨལ་ཏན་རྒྱལ་པོ་ལ་གངས་ཅན་མགོན་པོ་ཐམས་ཅད་མཁྱེན་པ་དབུས་གཙང་ལ་མྱུར་དུ་ཕེབས་དགོས་པའི་ཐུགས་

དམ། གངས་ཅན་མགོན་པོ་བསོད་ནམས་རྒྱ་མཚོ་ཕེབས་ཐུབ་ན་དགོངས་ཏེ་སྤྲུལ་པའི་སྐུ་རང་ལ་མྱུར་དུ་ཕེབས་དགོས་ཚུལ་དང༌། ཨལ་ཏན་རྒྱལ་པོ་ལ་འདི་བཞིན་གནང་བ། ཨོཾ་སྭ་སྟི་སིདྡྷཾ། དལ་འབྱོར་ལྷུན་པོ་བསོད་ནམས་གངས་རིས་བསྐོར།
།ཁྲིམས་ཀྱི་ཆུ་རྒྱུན་ཕན་བདེའི་ལོ་ཏོག་སྤེལ། །ལྷག་བསམ་རྒྱ་མཚོ་རྣམ་དཔྱོད་ཀླུ་དབང་གིས། །བརྟེན་པའི་འཁོར་ལོས་སྒྱུར་རྒྱལ་ཁྱོད་ཉིད་ནི། །སྔོན་གྱི་དགེ་ཚོགས་རྒྱ་ཆེན་པོ་ལས་བསྒྲུན་པས་ཡོན་ཏན་བདུན་དང་ལྡན་པའི་སྐུ་བརྙེས་ཏེ་ཡངས་པའི་ཁྱོན་མ་ལུས་པ་ཆོས་བཞིན་སྐྱོང་བའི་སའི་བརྒྱ་བྱིན་ཆེན་པོ་གང་དེ་ལ།
ཆོས་སྨྲ་བའི་བཙུན་པ་མཻ་ཏྲི་དོན་གྲུབ་རྒྱལ་མཚན་དཔལ་བཟང་པོས་ཞུ་བ།
སྟོབས་ཀྱི་འཁོར་ལོས་སྒྱུར་བའི་རྒྱལ་པོ་ཁྱོད་ཉིད། སྐུ་ཁམས་བཟང་ཞིང་ནང་དུ་ཐུགས་དམ་གྱི་ཉམས་བཞེས་ཟབ་མོའི་རྣལ་འབྱོར་ལས་མ་གཡོས་བཞིན་དུ། གཞན་ངོར་ཁྲིམས་གཉིས་ཀྱི་སྒོ་ནས་ཡངས་པའི་རྒྱལ་ཁམས་ཆོས་བཞིན་དུ་སྐྱོང་བར་བཞུགས་པའི་སྐབས་ནས།
གངས་ཅན་འགྲོ་བའི་མགོན་པོ་དྲུག་པ་རྡོ་རྗེ་འཆང་ཆེན་པོ་འགྲན་ཟླ་ཐམས་ཅད་དང་བྲལ་བའི་སྐྱེས་བུ་དམ་པ་བསོད་ནམས་རྒྱ་མཚོ་ཞེས་སྲིད་པ་གསུམ་ན་གྲགས་ཤིང༌།
ལྷ་མི་ཐམས་ཅད་ཀྱི་སྐྱབས་དམ་པ་དེ་ཉིད་ཀྱི་ཞབས་རྡུལ་སྤྱི་བོས་རེག་ཅིང༌། ཞལ་གྱི་དཀྱིལ་འཁོར་ལེགས་པར་གཟིགས་པའི་ཡོན་མཆོད་ཞལ་མཇལ་བཀྲ་ཤིས་པའི་དགེ་མཚན་དུ་མ་དང་བཅས་པའི་སྐབས་ནས།
ཡང་དག་པར་རྫོགས་པའི་སངས་རྒྱས་མངོན་སུམ་དུ་བཞུགས་པའི་གཙུག་ལག་ཁང་ཆེན་པོར། མཆོད་པའི་ལྷ་རྫས་ཆེས་ཁྱད་པར་དུ་འཕགས་པ་འབུལ་བར། ཨ་སེང་དཔོན་སློབ་གནང་བ་དགའ་སྤྲོ་ཅི་ཡང་ཐོབ་ཅིང་

ལྷག་པར་བཀའ་དྲིན་བསྐྱངས༌། སླད་དུའང་སྐུའི་ཞབས་བརྟན་པའི་དགེ་ཚོགས་སྐུ་རིམ་ལ་བརྩོན་པ་དང༌། བཀའ་འབངས་མཐའ་དག་ཆོས་བཞིན་སྐྱོང་བའི་སྔོན་གྱི་ལུགས་སྲོལ་བཟང་པོ་དང༌། ཁྱད་པར་རྗེ་ཐམས་ཅད་མཁྱེན་པ་སྤྲུལ་པའི་སྐུ་རྡོ་རྗེ་འཆང་ཆེན་པོ་དེའི་ཐུགས་འདོད་ཁེངས་ཕྱིན་འདི་ཕྱོགས་སུ་མྱུར་དུ་ཕེབས་ཆོག་པ་མཛད་དགོས།
དེ་ལྟར་མ་མཛད་ན་དབུས་གཙང་གི་ཆོས་སྡེ་ཆེ་ཆུང་གི་མཁན་སློབ་དགེ་འདུན་ཐམས་ཅད་ཐུགས་ཡིད་ཆད་ཅིང་ཐུགས་འཁྲུགས་ན་སྐུའི་བསོད་ནམས་ལ་གནོད་ཅིང་ཉེས་པ་ཆེན་པོར་འགྱུར་བས།
རང་གཞན་ཀུན་ལ་དགོངས་པའི་ཐུགས་ཁུར་ཡང་དག་བཞེས་པ་ཞུ་ཞེས་པའང་གནང༌། ཡང་མཁན་རིན་པོ་ཆེ་རིན་ཆེན་བཀྲ་ཤིས་པ་ལ་ང་ཡང་ཡུན་རིང་མི་སྡོད་པ་དང༌།
རིན་པོ་ཆེ་བཀྲ་ཤིས་པ་ཡང་ཞིང་གཞན་དུ་མྱུར་པོ་འབྱོན་པ་འདུག་པ་དང༌། འདུ་གྲོང་ནང་སོ་དཔོན་རྣམ་པ་ཡང་མགྱོགས་པོ་མི་བཞུགས་པ་འདུག་གསུང་སྟེ། རྗེས་སུ་རིན་པོ་ཆེ་ཞིང་བརྗེས་པའི་རྗེས་སུ་ཟླ་གཅིག་ཚུན་ཙམ་ལ་ཁོང་ཡོན་མཆོད་ཡང་གཤེགས།
ཡང་འདི་སྐད་དོ། །ཞིང་འདིར་མ་ལུས་གདུལ་བྱའི་དོན་གྲུབ་ནས། །གཟུགས་སྐུའི་དཀྱིལ་འཁོར་ཆོས་དབྱིངས་ངང་དུ་བསྡུས།
།རྨད་བྱུང་མཆོག་གི་ངོ་མཚར་བགྲང་ཡས་སྤྲུལ། །འཕྲིན་ལས་རྒྱུན་མི་འཆད་ལ་ཕྱག་འཚལ་ལོ། །དེ་ནས་བསོད་ནམས་དཔལ་གྱིས་མངོན་པར་མཐོ་ཞིང༌། ལུགས་གཉིས་ཀྱི་མཛད་པས་ཇོ་ཤཱཀ་ལ་སོགས་པའི་རྟེན་ཁྱད་པར་ཅན་དང༌།
བཤད་སྒྲུབ་ཀྱི་དགེ་འདུན་རྣམས་ལ་ཞབས་ཏོག་ཕུན་སུམ་ཚོགས་པ་སྒྲུབ་པའི་དཔོན་ས་སྟག་ལུང་ནས་ཀྱིས་ཡེར་པར་ཕེབས་དགོས་གསུང༌། དེའི་སྔ་གོང་ཕེབས་དགོས་རྒྱུ་ཡིན་ཀྱང་མ་ཐུབ་པ་ནས་ཕེབས་པའི་ཞལ་

བཞེས་མཛད། སྐུ་ཁམས་སྐབས་སྐབས་ཅུང་ཟད་བསྙེལ་ཡོད་པ་ཞིག་བྱུང༌། རྒྱུན་པར་སྐྱིད་འཕན་སོགས་གང་ལ་ཕེབས་ཀྱང་སྐྱོན་ཅུང་ཟད་ཀྱང་མེད། གླིང་མཁར་དུ་ཞལ་ངོ་བསྙེལ་བ་སོགས་བྱུང་བས་བདག་ལ་འགྲོ་དགོས་ཕེབས་ནས་ཕྱིན།
དཔོན་སློབ་ལོར་སྒྲུབ་མཆོད་ལ་ཕེབས། ཀྱེ་རྡོར་སྒྲུབ་མཆོད་གནང༌། སྐུ་མཚམས་སེ་བ་མཛད། བསྙེལ་རྒྱུ་ཅུང་ཟད་ཡོད་པ་ལ་སྐུ་བཤལ་ཕུལ་བས། དགུང་ལོ་རེ་གཉིས་བཞེས་པ། ཕག་ལོ་ཧོར་ཟླ་གཉིས་པའི་ཚེས་ཉེར་གཅིག་གི་ཐོ་རངས་རྗེས་བཙུན་གྲགས་པ་ཕེབས་བྱུང་གསུང་བ་དང༌།
གཞན་ཡང་དག་པའི་སྣང་བ་མང་དུ་གསུངས་ཀྱང་འདིར་ཞིབ་པར་མ་བྲིས། དེ་ཁའི་མུ་ལ་གཟུགས་ཀྱི་སྐུའི་དཀྱིལ་འཁོར་ཆོས་ཀྱི་དབྱིངས་སུ་བསྡུ་བར་མཛད།
དེ་ནས་ཆོས་རྗེ་དབོན་པོ་བ་སོགས་ཀྱིས་བདག་འབོད་མི་བཏང༌། མ་འཁོར་བར་གསངས་འདུག་པ་ལ་ནམ་མཁའ་གཡའ་དག་ཅིང༌། མེ་ཏོག་གི་ཆར་ཆེན་པོ་བསིལ་མར་འབབ་པ་དང༌། ས་ཆུ་དྲོས་པ་དང༌།
ནམ་མཁའ་འཇའ་ཚོན་གྱི་དྲ་བས་ཁེབས་ཤིང༌། ལྷའི་སྤོས་ཀྱི་དྲི་ངད་ཆེན་པོ་ལྡང་བ་དང༌། སྐབས་འགར་ནམ་མཁའ་བཻཌཱུརྻ་ལྟར་དངས་ཤིང་གསལ་བའི་དཀྱིལ་ནས་འཇའ་སྣ་ལྔ་ཡང་ཡང་ཆགས་ཤིང་ཡང་ཡང་ཡལ་བ་དང༌།
དཀར་པོ་མཆོག་ཏུ་ལེགས་པའི་རིགས། གདུགས། རྒྱལ་མཚན། འཕན། ལྔ་ལྡི་ལ་སོགས་པ་དང༌། ཕྱག་མཚན་དང༌། ཀུ་ཤའི་ཆུན་པོ་འདྲ་བའི་ཁྲོད་ན། ལྷ་རྫས་མཆོད་པའི་མེ་ཏོག་དཔག་མེད་འབབ་པ་དང༌། སའི་དཀྱིལ་འཁོར་ལ་ལར་ནས་ཀྱི་སྙེ་མ་སྐྱེས་པ་སོགས་བྱུང་བས།
ལོའི་སྐྱ་བཙུན་ཐུགས་གཞིག་ཆུག་པའི་རིགས་རྣམས། ཞབས་དྲུང་སྤྱན་སྔ་ཞིང་བརྗེས་དུས་འདི་འདྲ་བའི་ནམ་མཁའི་ལྟས་བྱུང༌། ད་ལན་

རིན་པོ་ཆེ་དེ་ཙམ་བསྙེལ་བ་ནི་མེད་སྐུ་རིམ་ཡང་ཕྲན་བུ་མ་གཏོགས་ཆེར་མི་གནང་འདུག །ནམ་མཁའ་འདི་མ་ལེགས་ཟེར་ཞིང་ཐེ་ཚོམ་དང༌། ཡང་ན་འདི་ལྟ་བུ་མི་བཞུགས་པའི་རྟགས་ཨ་ཡིན་ཟེར། ཐུགས་ཉམས་ཆེ་བའི་རིགས་རྣམས་མི་བཞུགས་པར་ཐག་བཅད།
བདག་འོ་ཡུག་ན། རྗེ་དེ་ཉིད་ཀྱི་དབོན་པོ་ཤཱཀྱ་དཔལ་འབྱོར་པའི་སྐུ་གཞོགས་ན་ཡོད་པ་ལ། ཆོས་རྗེ་དབོན་པོ་བ་དཔོན་སློབ་ཀྱིས་མི་མྱུར་དུ་བཏང་སྟེ། བདག་གི་རྩར་མིས་སླེབ།
བདག་ནི་རེ་ཞིག་དྲན་པ་ཉམས་ནས་ཐལ། ཟིན་རྗེས་བསམ་པའི་འཆར་སྒོ་སྣ་ཚོགས་ལ། །ཀྱེ་ཧུད་སྡུག་བསྔལ་འཁོར་བའི་མཚོ་དཀྱིལ་ནས། །དེད་དཔོན་དམ་པ་ལན་ཅིག་རྙེད་པ་དེ། །བདག་ལོ་བཅུ་དྲུག་ལོན་པ་ནས་བཟུང་སྟེ།
།བཞི་བཅུ་ཞེ་བཞིའི་བར་དུ་བདག་ཅག་ནི། །སྐུ་དྲུང་སྡོད་པའི་བསོད་ནམས་བྱུང་གྱུར་ཀྱང༌། །ཡུད་ཙམ་ཞིག་གི་རྒྱུན་གྱི་ཉམས་སྣང་ལ། །རྨི་ལམ་སྒྱུ་མ་བཞིན་དུ་ཡལ་ཞེས་ཐོས། །ད་ནི་མགོན་མེད་བདག་རྣམས་ཇི་ལྟར་བྱེད།
།ཕ་རྒོད་བླ་མ་མཆོག་དེ་འབྲལ་མེད་དྲན། །དུས་ཤིག་ཞལ་གྱི་དཀྱིལ་འཁོར་འཛུམ་པ་ལས། །ཁྱོད་ནི་སྙིང་གི་བུ་གཅིག་ཡིན་ནོ་གསུང༌། །སྙན་བརྒྱུད་གདམས་པས་རྗེས་སུ་སྐྱོང་ངོ་གསུང༌།
།ལོ་བདུན་བར་དུ་འབྲལ་མེད་བྱེད་དགོས་གསུང༌། །དེར་རྗེས་གང་བྱས་རྟེན་འབྲེལ་འགྲིག་ཡོང་གསུང༌། །བསམ་ཞིང་རྗེ་བཙུན་དྲན་ནོ་བཀའ་དྲིན་ཅན། །སྒོམ་ཞིང་བླ་མ་དྲན་ནོ་ཐུགས་རྗེ་ཅན།
།མགོན་ཁྱོད་ཞིང་འདིའི་གདུལ་བྱ་རྫོགས་པ་ནས། །དངོས་སུ་མཇལ་བའི་བསོད་ནམས་ད་ནི་མེད། །མྱ་ངན་ངང་དུ་འདྲེ་ལྡོག་ངུ་བ་ལས། །ཐབས་གཞན་མེད་པའི་གནས་སྐབས་འདི་འདྲ་མཐོང༌། །སྔོན་དུས་ཐུབ་དབང་ཤར་བུ་ཇི་བཞིན་དུ།།

རྡོ་རྗེའི་སྤུན་གྲོགས་དཔོན་པོ་བློ་གསལ་དེ། །རྗེ་བཙུན་གོང་ལ་འཆི་བའི་བསོད་ནམས་ཅན། །དེ་བཞིན་བདག་ཀྱང་འཆི་བ་མི་ཡོང་བར། །ད་དུང་ལུས་པའི་འདི་འདྲའི་དུས་མཐོང་བ། །སྒྱུ་མའི་ལུས་ནི་ཆུ་ཕུང་ཡིན་པ་འདྲ།
།མིན་ན་འདི་འདྲའི་མཆི་མ་གང་ལས་འབབ། །བདག་གི་སྙིང་ནི་ལྕགས་ལས་གྲུབ་པ་འདྲ། །མིན་ན་ཚལ་པར་འགས་ལས་འོས་ཅི་ཡོད། །བསམ་ཞིང་རང་སྙིང་ཞུ་བ་མིག་ཆུར་བབས། །བསྒོམ་ཤིང་རྗེ་བཙུན་དེ་ཉིད་སྙིང་ནས་དྲན།
།ད་ནི་དངོས་སུ་མཇལ་བའི་སྐལ་བ་མེད། །སྒྱུ་མའི་ལུས་ནི་བོར་མ་ཐག་དེ་རུ། །རྗེ་བཙུན་དྲུང་དུ་ཐོགས་མེད་ཕྱིན་ཆོག་སྙམ། །རང་ལ་སེམས་སོ་བཏང་ཀྱང་ཅུང་ཟད་ལས། །མ་ཕན་བདག་གི་གནས་སྐབས་འདི་གཟིགས་ལ།
།རྗེ་བཙུན་བསྒྲིབས་མེད་སྤྱན་དང་ཐུགས་རྗེ་ཡིས། །མགོན་མེད་བདག་ལ་ཡང་ཡང་གཟིགས་སུ་གསོལ། །མ་ཡེངས་དུ་ཞིང་གསོལ་བ་བཏབ་པ་ལས། །རྨི་ལམ་ངང་དུ་གསལ་བར་ཡང་ཡང་བྱོན།
།བདག་གི་རྣ་བའི་དབང་པོ་གཡས་པ་ལ། །རྗེ་བཙུན་ཞལ་གྱི་པདྨོ་སྦྱར་མཛད་ནས། །ངེས་དོན་ཟབ་མོའི་དམ་ཆོས་གནང་ནས་ཡལ། །ཅུང་ཟད་དགའ་ཡང་ད་དུང་མཆི་མ་ཤོར། །ད་དུང་བསམ་བློ་བཏང་བས་འདི་བཞིན་དྲན། །ཕ་རྒོད་རྡོ་རྗེ་འཆང་ཆེན་བླ་མ་དེས།
།ལན་ཅིག་མ་ཡིན་ཡང་ཡང་དུས་རྒྱུན་དུ། །འཁོར་འདས་ཆོས་ཀུན་རང་སེམས་ཡིན་ནོ་གསུང༌། །ཁྱད་པར་རང་སེམས་བླ་མ་ཕྱག་རྒྱ་ཆེ། །རྗེ་བཙུན་དམ་པའི་བདེ་ཆེན་ཐུགས་ཉིད་དང༌།
།རང་སེམས་དག་པ་བརྗོད་བྲལ་བདེ་ཆེན་དེ། །མཐའ་དད་མེད་དོ་གཅིག་ཏུ་ལེགས་པར་སོམས། །ང་དང་འབྲལ་བ་མེད་དོ་སྙིང་གི་བུ། །གསུང་བ་དྲན་ནས་བདག་ཅག་སྲོག་འཚོར་གྱུར། །དེ་ནས་བདག་གིས་སྐུའི་དབོན་པོ་སྡེ་པ་ཤཱཀྱ་དཔལ་འབྱོར་གྱི་

དྲུང་དུ་རྒྱུ་མཚན་བསླབ་སྟོན་ཞུས་པས། གསུང་ལས། ཁྱོད་ལྟ་བུ་ཞིག་མེད་ན་ངེད་རང་ཚོ་དབོན་པོ་ཡོད་པའི་དགོས་པ་ཡིན་པས་འགྲོ་བའི་བབས་ཐོབ་ཡིན་ཀྱང༌། ཁྱེད་ཀྱིས་མ་གིར་གོ་ཆོད་པ་གྱིས་ཤོག་གསུང༌།
ངེད་ཚོས་འདི་ཚོར་གང་དྲག་བྱེད་གསུང༌། དེར་རྗེས་བདག་རྣམས་ཀྱིས་སེམས་སྡུག་ལ། ལུས་མགྱོགས་པར་ལོར་སླེབ། ས་ཆ་གཟིམས་ཁང་སོགས་བཀྲག་ཉམས་པའི་སྐྱོ་བ་ལ་ཚད་མེད་པ་བྱུང་ཡང༌། གཞལ་དུ་མེད་པའི་སྐུ་གདུང་རིན་པོ་ཆེ་དེ་ཉིད་སྨན་དང་དྲི་བཟང་ལ་སོགས་པས་བྱུགས།
གོས་དར་རས་ཡུག་ལ་སོགས་པས་གྲིལ། གཞལ་དུ་མེད་པའི་འཇིག་རྟེན་གྱི་མཆོད་སྡོང་ཆེན་པོར་གྱུར་པའི་སྐུ་གདུང་རིན་པོ་ཆེ་དེ་ཉིད་གདུང་སྒྲོམ་གྱི་མཆོད་རྟེན་དུ་སྤྱན་དྲངས་ནས།
དབུ་རྒྱན་དང་དར་ཟབ་ལ་སོགས་པས་གཡོགས་ནས་གདུང་གི་ཁྲིར་སྤྱན་དྲངས། མདོ་སྡེ་ཕལ་པོ་ཆེའི་གླེང་གཞི་ལས་བྱུང་བ་བཞིན་དུ། མཆོད་པའི་སྤྲིན་ཕུང་བསམ་གྱིས་མི་ཁྱབ་པས་མཆོད་པའི་དབུས་སུ་བཞུགས་སུ་གསོལ་ནས།
རིན་པོ་ཆེ་བྱ་ཡུལ་གདན་ས་བ་དཔོན་སློབ་ཀྱིས་ཀྱེ་རྡོར། གཟིམས་འོག་ནས་དཔོན་སློབ་ཀྱིས་ཀུན་རིག་མཛད་དེ། རྒྱུད་སྡེ་རིན་པོ་ཆེ་ནས་བཤད་པའི་བླ་མའི་རྣལ་འབྱོར་དང་རྗེས་སུ་འབྲེལ་བའི་གསོལ་བ་ཡུན་རིང་དུ་བཏབ་པའི་ཚེའང༌།
ཐམས་ཅད་བྱིངས་རྒོད་དང་བྲལ་ཞིང་ཁམས་དངས་པ་དགེ་སྦྱོར་གྱི་འཆར་སྒོ་སྟོབས་ཆེ་བ་དང༌། གྲྭ་རིགས་སྦྱིན་བདག་རྣམས་ཀྱིས་དཀར་མེ་སྙན་དར་དེར་བཞུགས་པའི་གསོལ་འདེབས་པ་རྣམས་ལ་ཡང་ཞབས་ཏོག་བསམ་གྱིས་མི་ཁྱབ་པ་བྱུང༌།
དེ་ནས་སྐུ་གདུང་རིན་པོ་ཆེ་ཞུགས་ལ་ཕུལ་བའི་ཚེ། སྔ་གོང་བླ་མ་རིན་པོ་ཆེས་ཞུགས་འབུལ་བཞིན་གཅིག་གཉིས་གནང་བའི་ཕྱག་གཡོག་ཞུ་མྱོང་

པ་དང༌། ཞུགས་འབུལ་མཚན་ལ་གནང་གི་འདུག་པ་ནས། ངེད་རྣམས་ཀྱིས་ཀྱང་མཚན་ལ་བྱས་པས། དེ་ཉིན་ནམ་མཁའ་ཤིན་ཏུ་ལོད་པ་རླུང་དམར་གྱིས་གང་བ་ཞིག་འདུག །དེར་འདུས་པའི་མི་ཤིན་ཏུ་མང་བ་ཡོད་པ་ལས། ཕར་ཆེར་གྱིས་མི་རྣམས་ཀྱི་བསམ་པ་ལ།
དོ་དགོངས་ནམ་མཁའ་འགྱུར་ཡོང་བ་གཞིར་བཅས་ད་ལྟའི་འདི་ག་བྱུང་ན། མི་ལ་ལ་ཁ་ཅིག་ཅུང་མི་གུས་སུ་ཨི་འགྲོ། ངེད་རང་ཚོ་ལ་བླ་མ་དེ་ལ་བྱུང་མ་བྱུང་ལ་ཁྱད་མེད་ཟེར།
དེ་རྗེས་རིན་པོ་ཆེ་བྱ་ཡུལ་གདན་ས་པས་ཞུགས་འབུལ་མཛད་མཁན། བདག་གིས་ཕྱག་གཡོག་ཞུས་པར། ས་སྲི་སྲི་སྲི་བར་གདུང་ཁང་རྩིག་པ་སོགས་བྱེད་དུས། ནམ་མཁའ་སྤྲིན་འཚུབ་པོ་ཡོད་པ་རྣམས་ཀྱང་ཤིན་ཏུ་འཇམ་པར་བྱས་ཏེ་བལ་འཇམ་པོ་གསེད་པ་སྲབ་པར་བཀྲམ་པ་འདྲ་བ་ཞིག་བྱས།
རླུང་འཚུབ་རྣམས་ཀྱང་ཞི། སྐུ་གདུང་རིན་པོ་ཆེ་གདུང་ཁང་དུ་གདན་དྲངས་འཕྲལ་སྤྲིན་རྣམས་ལ་ལ་ཁང་པའི་གདུང་བཏང་བ་བཞིན། ལ་ལ་འཇའ་དཀར་སྣམ་བུ་བརྐྱང་བ་བཞིན།
ལ་ལ་ཀུ་ཤ་ལེགས་པར་བཀྲམ་པ་བཞིན། ལ་ལ་རྟ་རྔ་ཆུས་ཁྱེར་བ་བཞིན་བྱས། ནམ་མཁའ་ལ་ལར་བཻཌཱུརྻའི་མདོག་ལྟར་གྱུར། ཟླ་བ་ལ་འཇའ་ཚོན་སྣ་ལྔས་ཉིས་བསྐོར། མཐའི་རི་དང་ནམ་མཁའ་ལ་འཇའ་དཀར་པོ་ཅུང་ཤས་ཆེ་ཙམ་གྱིས་ཁོར་ཡུག་ཏུ་བསྐོར།
བར་བར་ལ་འཇའ་སྣ་ལྔ་སྣམ་བུ་བརྐྱང་པ་ལྟ་བུ་ཤིན་ཏུ་མང་བས་བསྐོར། ཞུགས་ཀྱི་དུ་བའི་རྒྱབ་ཙམ་ལ་འཇའ་གདུང་ཚུགས་ཤིན་ཏུ་གསལ་བ་དང་བཅས་བྱུང་བ་དང༌།
མེ་ཏོག་མང་པོ་ཡོད་འདུག་སྟེ་མཚན་མོར་སོང་བས་ལ་ལས་འདུག་ཟེར། ལ་ལས་མ་མཐོང་ཟེར། གང་ལྟར་གདུང་གི་དུ་ཐག་ཆོད་ནས་འཇའ་སྤྲིན་སོགས་ཚང་མ་ཡལ་བའི་ནམ་མཁའ་བཻཌཱུརྻའི་མདོག་འདྲ་བའི་

ངང་ལ་ཞག་མང་པོའི་བར་བསྡད། དེ་རྗེས་འཇའ་དང་མེ་ཏོག་གི་ཆར་དཔག་ཏུ་མེད་པ་འབབ་པ་དང༌། གདུང་ཁང་ལ་སའི་བརྒྱ་བྱིན་ཆེན་པོ་སྐྱིད་ཤོད་ནས་ཞབས་དྲུང་གིས་གདུང་མཇལ་མ་རན་བར་བཀའ་ཤོག་མཛད་ནས་བཞུགས་ཞག་འགའ་གསོལ་འདེབས་དང་མཆོད་འབུལ་བསམ་གྱིས་མི་ཁྱབ་པ་བྱས་ནས་བཞུགས།
དེའི་དུས་གདུལ་བྱ་འགའ་ཞིག་གི་རྨི་ལམ་དུ་རས་པ་འདྲ་བའི་ཆས་བཟང་པོ་སྤྲས་པ་མང་པོ་དང༌། བུད་མེད་རྒྱན་གྱིས་བརྒྱན་པ་མང་པོས།
དར་གྱི་མདོ་ལི་ལ་འོད་ཆེན་པོ་ཞིག་ནམ་མཁའི་མཐོངས་ལ་སྤྱན་དྲངས་འགྲོ་ཡི་འདུག་པ་དང༌། དེའི་ཟླར་གཞན་དུད་འགྲོ་ལ་སོགས་པའི་སེམས་ཅན་ཤིན་ཏུ་མང་བ་འགྲོ་ཡི་འདུག་པ་དང༌། ཡང་ཁ་ཅིག་ལ་བུད་མེད་མང་པོས་གདུང་ཁང་ནས་ཆས་ཀ་ཁྱེར་ནས་འགྲོ་ཡི་འདུག་པ་དང༌།
ཆོས་རྗེ་དབོན་པོ་བས་ཁྱེད་ཚོས་འདི་ནས་རྐུན་མ་བསྐྱལ་ཟེར་ཞལ་བ་བྱེད་པ་རྨིས་པ་དང༌། ཉམས་ཆེ་བའི་མི་རྣམས་བླ་མ་དེ་ལ་འདི་ཙམ་རེ་ཡང་རེ་སྟེ་བྱུང་ཡང་བྱུང་ཟེར།
ད་འདིའི་གདུང་ཁང་ཞལ་མ་ཕྱེ་ན། མཁའ་འགྲོས་སྤྱན་འདྲེན་པའི་རྟགས་ཡིན་ཟེར། སྐྱིད་ཤོད་ཞབས་དྲུང་ནས་མི་སྣ་ཞུས། ནང་སོ་སྒང་རྒྱུད་ནས་གནང༌། གོང་གི་རྟགས་དེ་དག་དང་མཐུན་པར་གདུང་གསུམ་གཅིག་ལས་མི་འདུག་པ་དང༌།
དབུ་བུམ་རིལ་བྱོན། གཞན་ཕྲན་བུ་མ་གཏོགས་གདུང་ལོག་དཀར་པོ་ཤེལ་འདྲ་བའི་ཁྲོད་ན། རིང་བསྲེལ་དང༌། གདུང་ལོག་ལ་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྐུ།
དུང་གཡས་འཁྱིལ། ཨ་དང༌། ཡང་དུ་བའི་འཇའ་རིས་ལ་འཇིགས་བྱེད་ཀྱི་སྐུ་དང༌། ཕྱག་གི་སྐུ་རུས་ཞིག་ལ་སྒྲོལ་མ་དང༌། ཚེམས་ལ་རྣམ་རྒྱལ་མཆོད་

རྟེན་དཀར་གསལ་བྱོན། ཡང་གྲྭ་པ་ཞིག་གི་གདུང་སྐལ་ལ་དཔལ་མགོན་ཞལ། ངེད་རྣམས་ཀྱི་གདུང་ཚ་སྟོང་ཚོ་མང་པོ་བཏབ། དེ་ལ་གསེར་དངུལ་གསོལ་དུས་ཀྱང་མེ་ཏོག་གི་ཆར་དཔག་མེད་འབབ་པ་དང༌། འཇའ་ཡང་ཡང་ཆགས་ཤིང་ཡལ་བ་དང༌།
གྲྭ་སྦྱིན་བདག་ལ་ལར་གདུང་ཚ་ལ་རིང་བསྲེལ་འབྱོན་པ་སོགས་བསམ་ལས་འདས་པ་བྱུང་ངོ༌། །གཞལ་མེད་གདུང་ལས་བསྐྲུན་པའི་ངོ་མཚར་རྟེན། །གསུང་གི་གསང་བ་འཛིན་པའི་སྐྱེས་ཆེན་རྣམས། །ཕྱོགས་འདིར་བསོད་ནམས་གསོག་པའི་ཞིང་མཆོག་ཏུ།
།བརྩེ་ཆེན་ཐུགས་རྗེས་དབྱིངས་ནས་སྩལ་བར་གྱུར། །ཡང་ཁ་ཅིག་ངེད་ལ་མེད་ཕྱིར་གཞན་ལའང་འདི་འདྲ་མི་སྲིད་སྙམ་མོ། །དེ་དག་ག་ལ་མཚུངས། མ་འཇིགས་བློ་ཆུང་དེ་དག་ཚུར་ཉོན་དང༌།
།སྐྱེ་བོ་དམན་དང་དམ་པའི་ཁྱད་པར་ནི། །རྒྱ་མཚོ་བ་ལང་རྨིག་རྗེས་ཆུ་ཐིགས་མཚུངས། །དེ་བས་ལན་བརྒྱར་ཐལ་མོ་སྦྱོར་ཞིག་གུ །དེ་ལྟར་གོང་དུ་བརྗོད་པས་མཚོན་ནས་རྗེ་བཙུན་དམ་པ་འདི་ནི།
མཐོང་ཐོས་དྲན་རེག་པ་ཐམས་ཅད་སྐལ་བ་དང་ལྡན་པར་ཤེས་པར་གྱིས་ཤིག །དེར་རྗེས་མཆོད་མང་དུས། རིན་པོ་ཆེ་ནཱ་ལནྡྲ་ནས་གདན་དྲངས། དགེ་འདུན་སུམ་བརྒྱ་ལྷག་པ་ལ་ཞག་བདུན་བར་དུ་ཞབས་ཏོག
།འབུལ་བ་སོགས་མི་རྣམས་ཀྱིས་བཟང་བའི་རིགས་ལ་འགྲན་པ་བྱུང༌། དཔོན་སློབ་རང་གི་ཕྱག་རྫས་གསོག་པ་མ་གནང་བར་ཆེར་མེད་ཀྱང༌། གྲྭ་རིགས་སྦྱིན་བདག་རྣམས་ཀྱིས་རྒྱུ་བསམ་གྱིས་མི་ཁྱབ་པ་ཕུལ་ཏེ།
དཔོན་སློབ་དགེ་འདུན་སོགས་ལ་ཞབས་ཏོག་འབུལ་བ་སོགས་གྲུབ་རྗེས། རྗེ་ཉིད་རང་གི་ཐུགས་རྗེས་བསྐུལ་ཏེ། བདག་རྣམས་ཀྱིས་བློ་དཔངས་བསྐྱེད་པའི་དངུལ་གདུང༌། སྤྱན་སྔ་ངག་དབང་

ཆོས་གྲགས་རྒྱལ་མཚན་གྱི་དེ་ལ་ཆ་བཞག་བྱས་པའི་བཞེངས་པར་བསམས་ཏེ། འཕྲལ་ནས་དང་ཟངས་ཀྱི་འབུལ་སྡུད་བྱས། བསམ་གྱིས་མི་ཁྱབ་པ་བྱུང༌། བཟོ་ཕུད་རྗེ་དེ་ཉིད་རང་གི་སྐུ་རྒྱབ་མཐོ་གང་ཙམ་པ་བྱོན་ཤིན་ཏུ་ལེགས་པ་འཕྲལ་དུ་བཞེངས།
སྐྱིད་ཤོད་མི་དབང་ཆེན་པོ་དེ་ཉིད་ཀྱིས་བལ་པོ་བཟོ་བོ་ཤིན་ཏུ་མཁས་པ་འཛའ་ཛུུ་ལ་དཔོན་གཡོག་ལྔ་གནང་བའི་བཟོ་ཐབ་བཙུགས། ཟངས་བརྡུངས་གྲུབ་པའི་དངུལ་བརྡུང་བ་ཟིན་ལ་ཁའི་དུས།
ཕྱག་ན་དངུལ་འགའ་མེད་པར་བཟོ་ཐབ་འཇིགས་པ་འདི་ལྟ་བུ་བཙུགས། ད་དངུལ་བཅུག་བྱེད་ཟེར་རང་རེ་རྣམས་ཤིན་ཏུ་འཚབ་པ་དང༌། མི་རྣམས་ཀྱང་ཁོང་རྣམས་ཀྱི་ལྷུས་མ་ཐིངས། ད་བཞེངས་འཕྲོར་ལུས་འགྲོ་བ་མིན་པ་གཞན་མི་ཡོང་ཟེར།
རྗེ་དེ་ཉིད་རང་གིས་སྔ་སོར་ཆོས་རྗེ་སློབ་དཔོན་པ་དཔོན་སློབ་འབུལ་སྡུད་ལ་རྫོང་དུས་ཁྱི་ལོའི་ནང་དུ་སླེབ་པ་གྱིས་ཤོག །དེར་མ་སླེབ་ན་ཕག་ལོའི་ནང་དུ་མ་འབྱོར་ཚེ་དགོས་པ་མེད་སོགས་གོང་དུ་བཀའ་ཕེབས་པའི་དུས་སློབ་དཔོན་པའི་ཐུགས་ལ།
རྗེ་དེ་ཉིད་ཀྱི་སྨོན་ལམ་ཞབས་དྲུང་ཐམས་ཅད་མཁྱེན་པའི་ཐུགས་རྗེས་ཅི་འདྲ་ཡོང་བསམ་མ་གཏོགས། གཞན་དག་པའི་སྣང་བ་མ་ཤར་ནའང༌།
བཀའི་ཅོད་པན་སྤྱི་བོར་བཅིངས་ནས་བྱང་ཕྱོགས་སོག་ཡུལ་དུ་ཕྱིན། སྤྲུལ་པའི་སྐུ་ཐམས་ཅད་མཁྱེན་པའི་ཞབས་དྲུང་དུ་སླེབ། རྗེ་ཉིད་ཀྱི་ཐུགས་དམ་བདུད་རྩི་རིལ་བུ། དབུ་ལོ་བུབས་སོགས་ཕུལ་བས་ཤིན་ཏུ་དགྱེས་ཤིང་ཐུགས་བརྩེ་བས་སྐྱོང་བར་མཛད།
དུས་གཅིག་སྟོབས་ལྡན་ཧོར་གྱི་རྒྱལ་རིགས་ཧུཾ་ཐའི་ཆི་དང་འཕྲད། སྤྲུལ་པའི་སྐུའི་གསུང་ནས། ཁྱོད་ཀྱི་ཁོང་ལ་ས་སྐྱ་

པའི་གདུང་རབས་བརྗོད་དང་གསུངས་པས། ཐོར་བུ་ཞིག་བརྗོད་པས་ས་སྐྱ་པ་ལ་བཅོས་མེད་ཀྱི་དད་པ་སྐྱེས། ཁོང་ལ་ཕྱག་མཆོད་བྱས། ཡོངས་ཞབས་ཀྱི་རྒྱུས་སྟོན་པའི་མི་བཟང་གཅིག་བཏང་བྱུང༌། དེ་དང་བསྡོངས་ནས་བྱོན།
རྒྱལ་པོ་ཆེ་ཆུང་བཞིས་གཙོས་པའི་བླ་མ་ཐོབ། རྗེ་བཙུན་དམ་པ་དེ་ཉིད་ཀྱི་ཐུགས་རྗེ་ལ་བརྟེན་པའི་རྒྱུ་དཔག་ཏུ་མེད་པ་རྙེད། སྔ་སོར་གྱི་བཀའ་རྣམས་མ་གོ་བ་ལ་དོགས་པ་ཅུང་ཟད་སྐྱེས། ཁོང་དཔོན་སློབ་བློ་འགྱུར་བཀའ་བཞིན་ཁྱི་ལོ་ཟླ་བ་བཅུ་གཅིག་པ་ནས་ལམ་དུ་ཞུགས།
སྒར་པ་ཉུང་བསྡུས་ཤིག་བྱུང༌། དཀོན་ཅོག་གསུམ་གྱི་ངོ་བོ་རྗེ་བཙུན་ཉིད་རང་ཅིག་གསུངས་དང་དུ་བླངས། འབྲལ་མེད་སྤྱི་བོར་སྒོམ།
གསོལ་བ་འབྲལ་མེད་བཏབ། སྐྱིད་སྡུག་ལེགས་ཉེས་གང་ཡོང་ཁྱེད་རང་མཁྱེན་བསམ་ཡོངས་པས་དགྲ་ཇག་རྐུན་གསུམ་གྱི་ཉེས་སྐྱོན་མེད་པར་ཕག་ལོ་ཟླ་བ་བཅུ་པ་ལ་ལོ་དགོན་པར་འབྱོར། ཁོང་དཔོན་སློབ་སེམས་འཕམ་པ་དང་སྡུག་པ་གོང་དུ་བདག་ལྟ་བུར་གྱུར་ཀྱང་སེམས་སྡུག་པས་ལུས་འཆི་མི་ཐུབ་འདུག་པས་བདག་གཞིས་བྱེས་མཇལ།
སེམས་སྡུག་པ་ལ་ཚད་མེད་ཀྱང་ཁོང་དཔོན་སློབ་བྱོན་པས་སེམས་ཤིན་ཏུ་དགའ་སྟེ།
ཁོང་དཔོན་སློབ་ལ་སེམས་སོ་གཏོད་བློ་བྱས། གསེར་དངུལ་ལ་སོགས་པ་རྒྱུའི་སྡུག་བསྔལ་ལས་གྲོལ། ལོ་དུས་ལྷག་ཙམ་ལ་དངུལ་གདུང་རིན་པོ་ཆེ་ཤིན་ཏུ་ངོ་མཚར་བ་གེགས་མེད་རབ་གནས་དང་བཅས་པ་གྲུབ་བོ།
།དད་ཅན་རྣམས་ཀྱིས་ད་ལྟ་མཆོད་པའི་གནས་སུ་ལོ་དགོན་པའི་མཆོད་ཁང་ན་འབྲོམ་སྟོན་པའི་དངུལ་གདུང་དང་ལྷན་ཅིག་བཞུགས། སྐུ་གདུང་ལྷག་མ་འགའ་ཞིག་ལ་གདུང་ཚ་ཤིན་ཏུ་མང་པོ་ཡོད་པ་རྣམས་གསེར་དངུལ་ལ་སོགས་པ་གསོལ་ནས་ཕྱོགས་བཅུའི་བུ་སློབ་དད་ལྡན་རྣམས་ཀྱི་མཆོད་པའི་རྟེན་དུ་ཕུལ་ལོ།
།ཇི་སྐད་དུ། དད་གུས་གདུང་ཤུགས་ལྡན་པའི་ཚོགས་

རྣམས་ཀྱིས། །དཀྱིལ་འཁོར་སྒྲུབ་མཆོད་ཟང་ཟིང་མཆོད་པ་སོགས། །རླབས་ཆེན་དགོངས་པ་གཞན་དོན་མཐར་ཕྱིན་པའི། །གསོལ་བཏབ་སྨོན་ལམ་མཆོད་རྟེན་རྒྱ་ཆེན་བསྒྲུབས། །གཞན་ཡང་བླ་མ་དམ་པ་འདས་པའི་ལོ་ཟླ་ཚེས་གྲངས་དག
།ངེས་པར་བཟུང་སྟེ་མཆོད་པ་བྱས་གྱུར་ན། །བསྐལ་བ་བྱེ་བར་བསགས་པའི་སྡིག་བཅོམས་ནས། །ཤིན་ཏུ་མི་བཟད་གཤིན་རྗེའི་གྲོང་ལས་ཐར། །གདུགས་དང་རྒྱལ་མཚན་རོལ་མོ་འཕན་ལ་སོགས། །དུང་དང་རྔ་ཆེན་རོལ་མོ་སོགས་ཀྱིས་མཆོད།
།མཆོད་པ་བཅུ་དང་བཀྲ་ཤིས་ཚིག་བསྒྲགས་ན། །བསྐལ་པ་ཐེར་འབུམ་བསགས་པའི་ལས་དག་ནས། །ཟག་མེད་ཆོས་སྐུ་ཐོབ་ནས་གཟུགས་སྐུ་ཡི། །སྣང་བ་སྐྱེས་ནས་སྲིད་གསུམ་སྡུག་བསྔལ་སྒྲོལ།
།བདུན་པ་འཕྲིན་ལས་ཀྱིས་བསྟན་པའི་རྒྱུན་ཇི་ལྟར་གནས་པའི་ཚུལ་ནི། རྒྱལ་བ་སྲས་དང་བཅས་པའི་མཛད་པ་དང༌། རྗེ་བཙུན་འདིའི་མཛད་འཕྲིན་གཉིས་ཀུན་འགྲོའི་ངོ་བོར་གནས་པས། དེ་དག་གི་འཕྲིན་ལས་འཁོར་བ་ཇི་སྲིད་མ་སྟོངས་ཀྱི་བར་གནས་ཤིང༌།
དེ་བཞིན་དུ་རྗེ་བཙུན་འདི་ཉིད་ཀྱི་འཕྲིན་ལས་ཀྱང་འཇུག་ཅིང་གནས་པར་ངེས་ཏེ། ཇི་སྐད་དུ་རྗེ་བཙུན་གྱིས། ཇི་ལྟར་ཉི་མའི་དཀྱིལ་འཁོར་ནི།
།འོད་ཟེར་དཔག་ཏུ་མེད་འདྲེས་ཤིང༌། །རྟག་ཏུ་བྱ་བ་གཅིག་ལ་འཇུག །འཇིག་རྟེན་ལ་ཡང་སྣང་བར་བྱེད། །དེ་བཞིན་ཟག་མེད་དབྱིངས་ན་ཡང༌། །སངས་རྒྱས་དཔག་ཏུ་མེད་འདྲེས་ཤིང༌། །མཛད་པ་གཅིག་ནི་མཛད་པ་ལ།
།ཡེ་ཤེས་སྣང་བ་མཛད་པར་འདོད། །གཞན་ཡང་སྐུའི་བཀོད་པ་ཚད་མེད་པས། །སངས་རྒྱས་ཀྱི་ཞིང་ཚད་མེད་པར་གདུལ་བྱའི་ཚོགས་ཚད་མེད་པ་ལ། བསྐལ་པ་ཚད་མེད་པར་ཆོས་ཀྱི་འཁོར་ལོ་ཚད་མེད་པ་བསྐོར་ནས་སེམས་ཅན་འཁོར་དུ་མ་བསྡུས་པ་རྣམས་བསྡུས།
བསྡུས་པ་རྣམས་སྨིན། སྨིན་པ་རྣམས་གྲོལ། གྲོལ་བ་རྣམས་མཐར་ཕྱིན་པའི་གོ་འཕང་མཆོག་ལ་བཀོད།

བཀོད་པ་དེ་དག་ཀྱང་མར་མེ་གཅིག་ལ་གཉིས་མཆེད་ཀྱི་ཚུལ་དུ་ཇི་སྲིད་འཁོར་བ་གནས་པ་དེ་སྲིད་དུ་རྗེ་བཙུན་བླ་མ་དམ་པ་འདིའི་འཕྲིན་ལས་ཀྱི་རྒྱུན་བཟང་ཞིང་རླབས་ཆེ་བ་ལྷུན་གྲུབ་གོང་འཕེལ་དུ་འགྱུར་བ་སྟེ།
ཇི་ལྟར་མར་མེ་གཅིག་ལས་མར་མེའི་ཚོགས་རབ་མང༌། །དཔག་མེད་གྲངས་མེད་བྱུང་ཡང་དེ་ལ་ཟད་པ་མེད། །དེ་བཞིན་སྨིན་པ་གཅིག་ལ་སྨིན་པའྀ་ཚོགས་རབ་མང༌། །དཔག་མེད་གྲངས་མེད་བྱུང་ཡང་ཟད་པ་མེད།
།ཅེས་གསུངས་པ་ལྟར་རྗེ་བཙུན་བླ་མ་དམ་པ་འདིའི་འཕྲིན་ལས་ཀྱི་བསྟན་པ་རྟག་ཏུ་ལྷུན་གྱིས་གྲུབ་ཅིང་འཕེལ་བ་ཡིན་ནོ། །དེ་ལྟར་ན་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ལ། འོ་སྐོལ་གྱི་སྟོན་པ་མཉམ་མེད་ཐུབ་པའི་དབང་པོ་དེ་མེ་མོ་ཡོས་ལ་ལྷུམས་སུ་ཞུགས།
ས་ཕོ་འབྲུག་ལ་སྐུ་བལྟམས། བརྒྱད་ཅུ་རྩ་གཅིག་པ་ས་ཕོ་བྱི་བའི་ལོ་འགོ་རྩོམ་པ་ན་མྱ་ངན་ལས་འདས་ཤིང༌། དེ་ཉིད་ཀྱི་བསྟན་པ་ལོ་ལྔ་སྟོང་གནས་པའི་དབང་དུ་བྱས་ན།
ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་ལས་གསུངས་པ་ལྟར་ན། སྟོན་པ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་སོང་བ་ན། བོད་ཀྱི་རྒྱལ་རབས་ཉེར་བདུན་པ་ལྷ་ཐོ་ཐོ་རི་སྙན་ཤལ་གྱི་རིང་ལ་དམ་པ་ཆོས་ཀྱི་དབུ་བསྙེངས་པ་ཡིན་ལ།
དེའི་འཕྲོ་ནས་ལོ་བདུན་བརྒྱ་བཞི་བཅུ་རྩ་གཉིས་ལོན་པ་ལྕགས་ཕོ་སྟག་གི་ལོ། རྔོག་ལོ་ཙཱ་བ་བློ་ལྡན་ཤེས་རབ་གཤེགས་པའི་དུས་ཞང་ཚེ་སྤོང་ཆོས་ཀྱི་བླ་མས་བརྩིས་པ་ན།
དེ་ཡན་ལ་ལོ་སུམ་སྟོང་ཉིས་བརྒྱ་བཞི་བཅུ་རྩ་གསུམ་འདས་པར་བཞེད། དེའི་འཕྲོ་ནས་ལོ་ལྔ་བཅུ་རྩ་བདུན་པ་མེ་མོ་ཕག་གི་ལོ། །རྗེ་བཙུན་རིན་པོ་ཆེ་བསོད་ནམས་རྩེ་མོས་གུང་ཐང་ན་ལ་རྩེ་ནས་གསར་དུ་ཆོས་ལ་འཇུག་པའི་སྒོ་ཞེས་བྱ་བའི་བསྟན་ཆོས་ཆེན་པོ་བརྩམས་པའི་དུས་བརྩིས་པ་ན།
དེ་ཡན་ལོ་སུམ་སྟོང་སུམ་བརྒྱ་འདས་པར་

བཞེད། དེ་ནས་ལོ་ལྔ་བཅུ་སོང་བ་མེ་མོ་བྱི་བའི་ལོ་ལ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་བདེ་བར་གཤེགས་པའི་དུས་དཔལ་ལྡན་ས་སྐྱ་པཎྜི་ཏས་བརྩིས་པ་ན། དེ་ཡན་ལ་ལོ་སུམ་སྟོང་སུམ་བརྒྱ་ལྔ་བཅུ་འདས་པར་བཞེད།
དེའི་འཕྲོ་ནས་དྲུག་ཅུ་རྩ་གཅིག་སོང་བ་མེ་མོ་གླང་གི་ལོ་ལ། འཕགས་པ་རིན་པོ་ཆེས་ཆུ་མིག་ཏུ་བརྩིས་པ་ན། དེ་ཡན་ལ་སུམ་སྟོང་བཞི་བརྒྱ་དང་བཅུ་གཅིག་འདས་པར་བཞེད། བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོ་སྟོན་པ་མྱ་ངན་ལས་འདས་ནས་ལོ་སུམ་སྟོང་དྲུག་བརྒྱ་སུམ་ཅུ་རྩ་གཉིས་ལ་མྱ་ངན་ལས་འདས།
དེ་ནས་བརྩིས་པའི་ལོ་ལྔ་བཅུ་རྩ་བདུན་ན་མེ་ཕོ་ཕག་གི་ལོ་སྟག་གི་ཟླ་བའི་ཡར་ཚེས་ལ་རྗེ་བཙུན་འདི་ཉིད་འཁྲུངས།
ལོ་དྲུག་ཅུ་རེ་གཅིག་བར་ཆོས་ཀྱི་འཁོར་ལོ་བསྐོར། མེ་མོ་ཕག་གི་ལོ་དབོ་ཟླ་བའི་ཉེར་གཅིག་ལ་ཞིང་གཞན་དུ་གཤེགས་པའི་ཚུལ་བསྟན། དེ་ལྟར་ན་སྟོན་པ་མྱ་ངན་ལས་འདས་ནས།
བདག་ཉིད་ཆེན་པོ་འདི་ཉིད་མྱ་ངན་ལས་འདས་པ་ཡན་ལ། ལོ་སུམ་སྟོང་བདུན་བརྒྱ་བཅུ་བདུན་འདས་པར་བཞེད་ལགས། བདག་ནི་སྐྱེ་ཞིང་སྐྱེ་བ་ཐམས་ཅད་དུ། །དམ་པ་ཁྱེད་དང་ནམ་ཡང་མི་འབྲལ་ཞིང༌།
།བཀའ་དང་བསྟན་བཅོས་མ་ལུས་ཀུན་ཤེས་ནས། །འགྲོ་ལ་སྟོན་ཅིང་བསྟན་པ་འཛིན་པར་ཤོག །ལམ་གྱི་སྙིང་པོ་ཟབ་མོ་བླ་མའི་ལམ། །རྒྱལ་བས་བསྔགས་པའི་དབེན་པའི་གནས་མཆོག་ཏུ། །ཚེ་འདིའི་ཆོས་བརྒྱད་བྱ་བས་མ་གོས་པར།
།གཡོ་མེད་རྩེ་གཅིག་ཉམས་སུ་ལེན་པར་ཤོག །ཕྱོགས་ཀུན་ཐུབ་བསྟན་རྒྱས་ཕྱིར་ཡུན་རིང་བར། །བློ་གསལ་ཁྲིམས་ལྡན་བྱེ་བས་ཡོངས་གང་ནས། །མཁའ་མཉམ་འགྲོ་བ་མ་ལུས་འདྲེན་སླད་དུ།
།ཟབ་དོན་རྒྱ་མཚོའི་དཔལ་ལ་སྤྱོད་པར་ཤོག །ཕན་བདེ་ཀུན་གྱི་གཞིར་གྱུར་དམ་པའི་ཆོས། །ཀུན་ནས་ཀུན་ཏུ་མི་ཉམས་བསྐལ་པ་རུ། །ལེགས་པར་

གནས་ཤིང་ཀུན་ཏུ་རྒྱས་གྱུར་ནས། །ཀུན་བཟང་མཆོད་སྤྲིན་ཇི་བཞིན་མཆོད་པར་ཤོག །བསམ་པའི་དོན་རྣམས་ཆོས་བཞིན་འགྲུབ་པ་དང༌། །ཐུབ་པའི་དགོངས་པ་མ་ལུས་གསལ་བ་དང༌། །སྙན་བརྒྱུད་ལེགས་བཤད་སྐལ་བཟང་ཀུན་ལ་སྒྲོག
།བཤད་སྒྲུབ་བྱ་བས་ཉིན་མཚན་འདའ་བར་ཤོག །དེ་ཚེ་གེགས་དང་བར་ཆད་མ་ལུས་པ། །བསྟན་སྲུང་རྒྱ་མཚོ་འཁོར་དང་བཅས་རྣམས་ཀྱིས། །གཡེལ་མེད་སྲུང་ཞིང་མཐུན་རྐྱེན་ཀུན་གྲུབ་ནས། །མ་ལུས་བདུད་དཔུང་ཚོགས་རྣམས་ཚར་གཅོད་ཤོག
།བརྩེ་ཆེན་བླ་མ་རྣམས་ཀྱི་བྱིན་རླབས་དང༌། །གསང་ཆེན་རྒྱུད་སྡེ་ཟབ་མོའི་བདེན་ཚིག་གིས། །རླབས་ཆེན་སྨོན་ལམ་འགྲུབ་པའི་འབྲས་བུ་ཡིས། །ཐུབ་བསྟན་དར་རྒྱས་འཕེལ་བའི་བཀྲ་ཤིས་ཤོག
།ཅེས་དུས་གསུམ་སངས་རྒྱས་ཐམས་ཅད་ཀྱི་ངོ་བོ་མཁས་གྲུབ་ཀུན་གྱི་གཙུག་རྒྱན་རྗེ་བཙུན་དམ་པ་འདི་ཉིད་ཀྱི་རྣམ་ཐར་མཐའ་དག་ནི་སོ་སོ་སྐྱེ་བོའི་སྤྱོད་ཡུལ་མ་ཡིན་པས་བརྗོད་པར་སུ་ཡིས་ནུས།
ཁྱད་པར་བདག་ལྟ་བུ་བློ་གྲོས་ཆུང་ཞིང་སྦྱངས་པ་ཞན་ལ་བརྗེད་ངས་པ། ཅུང་ཟད་སྦྱངས་པ་ཡང་དབེན་པ་སྙིང་དབུས་སུ་བཅུག་པའི་ཉམས་ལེན་ཕྲན་བུ་ལས་གཞུང་ལུགས་རྒྱ་ཆེན་པོ་ལ་མ་སྦྱངས་ཤིང༌།
སྒྲ་སྙན་ངག་སོགས་ཀྱིས་དབེན་ཞིང༌། སྤོབས་པ་མ་མཆིས་པ་བདག་གིས་ག་ལ་ནུས། ཞལ་སློབ་མཁས་པ་དང་གྲུབ་པ་དག་གིས་མཛད་པའི་འོས་སུ་འདུག་ཀྱང༌། གྲུབ་པ་མཐོང་ཐོས་ཤིག་མ་བྱུང་བས་རྒྱ་མཚོ་ཆེན་པོ་ལས་ཆུ་ཐིགས་ཙམ་བཀོད་པ་འདི།
ཞབས་ཕྱིར་རྒྱུན་རིངས་པས་རྒྱུས་ཆེ་བའི་དབང་དུ་བྱས་ནས་གསུང་ངག་རིན་པོ་ཆེས་གཙོས་པའི་རྙེད་པར་དཀའ་བའི་ཟབ་པ་དང་རྒྱ་ཆེ་བའི་དམ་པའི་ཆོས་རྣམས་ཀྱི་བརྒྱུད་པའི་ཁ་སྐོང་དུ་མེད་ཁ་མེད་དུ་འདུག་པ་ནས་མྱུར་བར་དགོས་རྒྱུ་ཡིན་འདུག་ཀྱང༌།
སྙོམ་ལས་སུ་ལུས་པ་ལས་དགེ་བའི་བཤེས་གཉེན་མང་པོ་དང༌། ཉེ་བར་ལེན་པའི་རྐྱེན་གྲུབ་རྒྱལ་ནས་སྡེ་པ་ཚེ་དབང་གྲགས་པས་བསྐུལ་

བའི་ངོར། རྗེ་བཙུན་བླ་མའི་ཞབས་པད་གཙུག་གིས་བསྟེན་ཅིང༌། བཀའ་དྲིན་ཁོ་ནས་འཚོ་བའི་བཀའ་འབངས། ཤཱཀྱའི་དགེ་སློང་མི་ཕམ་ཆོས་རྒྱ་མཚོས་མཁས་གྲུབ་དུ་མས་བྱིན་གྱིས་བརླབས་ཤིང༌། ཁྱད་པར་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ་ལ་སོགས་པ་འཁོན་སྟོན་གདུང་བརྒྱུད་དྲི་མ་མེད་པས་བྱིན་གྱིས་བརླབས་པ་དང༌།
མགོན་པོ་ཆེ་ཆུང་དངོས་སུ་བཞུགས་པའི་གནས་མཆོག་དཔལ་ལྡན་ལྷུན་གྲུབ་རྩེར་མགོ་བཙུགས་ནས།
ཡོངས་སུ་རྫོགས་པ་རྒྱལ་པོའི་ཕོ་བྲང་ཆེན་པོ་གཞིས་ཀ་ཆེན་པོ་བྲག་དཀར་མོའི་སའི་ཆ། ཕུན་ཚོགས་བཀྲ་ཤིས་ལྗོངས་ཀྱི་རྣམ་པར་རྒྱལ་བའི་ཁང་བཟང་དུ། མེ་མོ་སྤྲེའུའི་ལོ་ཧོར་ཟླ་ལྔ་པའི་ཡར་ངོའི་ཚེས་བཅུ་གསུམ་གྱི་སྔ་ཆར་ཕུན་ཚོགས་དུ་མ་དང་བཅས་ཏེ་སྦྱར་བའོ།
།འདི་ལ་ནོར་འཁྲུལ་ཉེས་པ་མཆིས་གྱུར་ན། །བླ་མ་ཡི་དམ་མཁའ་འགྲོ་ཆོས་སྲུང་དང༌། །གཟུར་གནས་མཁས་པའི་ཚོགས་རྣམས་བཟོད་པར་བཞེས།
།དགེ་བས་འགྲོ་ཀུན་སངས་རྒྱས་མྱུར་ཐོབ་ཤོག། སརྦ་མངྒ་ལཾ།། །།

